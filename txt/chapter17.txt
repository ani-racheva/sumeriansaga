<head>
<meta charset="utf-8">
<title> Седемнадесета глава: Гигантска крава опустошава Париж</title>
</head>  

# Седемнадесета глава: Гигантска крава опустошава Париж

За последния месец бях преживял доста и очаквах, че вече ще съм преодолял вцепенението, което ме обхващаше, когато бях много, ама много уплашен. Но откъде такъв късмет?

Стоях насред площада, отчаяно опитвайки се да накарам краката си да се раздвижат, но те сякаш се бяха сраснали със земята. Замръзнал на едно място треперех и гледах, как смерчът под формата на бик препуска към мен, неспособен да направя дори и елементарно движение. Да, знам, не съм ли храбър?

Обаче знаех кое е съществото, а също и че нямам шанс срещу него. Небесният бик – чудовището, което Инана пратила да отмъсти на Гилгамеш за оскърблението, което и нанесъл. Не се сещах какво точно е направил – дали и той не я беше нарекъл „лигла”? Но създанието не беше шега работа – до колкото си спомнях, било е унищожило почти целия град, докато Гилгамеш и Енкиду успеят да го спрат. Стотици загинали, хиляди били ранени…

„Не.” Нямаше да позволя да се случи. Аз бях създал проблема и щях да го реша, преди да пострадат невинни.

Веднъж взел решението сякаш се изпълних с нови сили. Като на забавен кадър видях как бикът рие с крака в земята, отнасяйки една лека кола, поглежда ме с големите си червени очи, в които сякаш горяха огньове, навежда се и се бяга към мен. Инстинктивно направих кълбо, за да избегна мощната въздушна струя, която той издиша, а след това с всички сили побягнах. Знаех, че чудовището ще ме последва. Инана му беше заповядала да убие мен, и то щеше да ме гони, докато не изпълни задачата си. Трябваше да го отведа възможно най-далеч от пълния с туристи и случайни граждани площад. Но нямах възможност да мисля точно накъде. Повярвайте ми, ако ви преследва десеттонно теле-торнадо, улиците ще са ви последния проблем. Затова просто бягах, накъдето ми видят очите и се надявах хората да проявят благоразумие и тази вечер да си останат по къщите. 

Но не знаех какво ще правя, когато се отдалечим от тълпите, или когато бикът ме хване (което стане първо). Нямах оръжие, а дори и да имах, съмняваше ме, че Небесният бик би се впечатлил от него – все пак беше направен от отломки и въздух …

Усетих как се задъхвам, вятърът ме брулеше а смерчът ме следваше плътно по петите. Колко ли странна гледка съм бил за минувачите? 

Завих и навлязох в една по-малка уличка. Веднага осъзнах, че е било грешка – шосето беше твърде тясно за торнадото, което отчупи големи парчета мазилка от околните сгради. Сниших се, за да избегна полетялата към мен входна врата и се затичах както никога преди. Чувствах студения дъх на чудовището във врата си, и сякаш това не беше достатъчно, имах чувството, че то ме придърпва към себе си с всяка крачка. Беше толкова трудно… Всяко поемане на дъх ми се струваше агония, всяка стъпка беше болезнена…

„Трябва да  продължа. В никакъв случай не трябва да спирам.” – напомних си. „Но защо, всъщност, се боря? Може би, след като ме убие и изпълни заповедта на господарката си бикът ще си тръгне…” Усетих как неволно забавям ход. „Не. Няма да умирам! Дори и от чист егоизъм. А и Инана е бясна, може и да не спре звярът навреме… Трябва да го унищожа. Но как?” 

Покрай мен хвърчаха най-различни предмети, засмуквани от смерча. Бебешка количка се отлепи от асфалта, за да бъде погълната от огромната фуния. Можех само да се надявам, че е празна… Излязох отново на голяма улица и едва не предизвиках поне пет катастрофи. Така или иначе, там вече цареше пълен хаос и паника, заради торнадото.  Хората викаха, клаксоните пищяха, всички се опитваха да се махнат от пътя на стихията…

„Това нямаше да се случи, ако не беше обидил богинята. За всичко си виновен ти!” – обади се едно злорадо гласче в главата ми. „Не можеш да спасиш тези хора, те ще умрат заради теб. Просто се предай, направи се на разкаян и може Инана да помилва Париж…” Но дори и просто от инат, продължавах да тичам, напрягайки мускулите си до краен предел. 

Завой на ляво. Вече чувствах, как бикът се приближава и се опитва да ме засмуче, краката ми се отделиха от земята… „Още малко. Давай! Можеш! Само още няколко метра…” Надъхвах се сам, само и само да продължа да се движа. 

Една водосточна тръба се откъсна от близката сграда, за да бъде засмукана от смерчът. Полетя право към мен и преди да успея да реагирам се блъсна в коленете ми, краката ми се подкосиха и паднах по лице на мокрия асфалт.

„Ставай!” – изпищях вътрешно. Опитах да се изправя, но се чувствах така, сякаш всяка костица в тялото ми гори. На торнадото му оставаха някакви си десет метра, за да ме отнесе. Нямах сили да продължа. Щях да умра тук, безславно и болезнено. Чувах гневните крясъци на Инана в главата си: : „Ще те убия… Ще те накарам да съжаляваш… Джаксън… ДЖАКСЪН!”

Стреснах се. Не си въобразявах. Някой наистина викаше името ми. Надигнах се, едва на няколко сантиметра, просто рефлекс. Докато се усетя две силни ръце ме хванаха над лакътя и ме понесоха. 

Заляха ме познати звуци – сирените на туристическите корабчета, плисък на вълни… Бяхме близо до брега на Сена. Моя „спасител” ме понесе по стълбите водещи към кея. Осъзнах, че не е един, а двама – шумът от стъпките не можеше да принадлежи на само един чифт крака. Изглежда всеки ме беше прихванал с една ръка и ме дърпаше надолу.

Но, как изобщо чувах ставащото около мен? Само до преди секунди всички звуци от средата наоколо бяха заглушавани от рева на бурята. Направих усилие да отворя очи и да погледна назад.

Картината беше размазана, но видях слабата фигура на момиче, протегнало ръце право срещу фунията-бик. До върховете на пръстите и се беше образувала стена от синкава светлина, а на калната земя в краката и бяха изписани символи. Не си спомнях да съм виждал момичето – беше дребна и чернокоса, но все пак имаше нещо в стойката и, което ми беше смътно познато.

Вятърът изсвистя и момичето потрепери. Нямаше да издържи дълго, но наистина беше впечатляващо, че изобщо успява да удържа стихия с подобна мощ. Знаех колко е трудно – сигурно беше невероятно силна магьосница, за да се справя… 

Бикът напираше да се освободи, удряше по стената с рогата си,  а очите му блестяха гневно.

Момичето потрепери отново и падна на колене. 

– Дзин! – с паника в гласа извика момчето, което ме държеше от ляво. 

Направо не можех да повярвам какъв смотльо съм – чернокосото момиче рискуваше живота си, борейки се срещу торнадото, а аз не правех нищо друго освен да вися като чувал с картофи. И то при положение, че аз бях забъркал тази каша…

– Няма да издържи. – обяви този от дясно. Гласът му беше по-дълбок, а походката – по-равномерна. Явно за него не представляваше кой знае какво изпитание да ме носи. – Тя е силна, но не достатъчно. Иди да и помогнеш! – този път говореше на другото момче, което моментално ме пусна и се затича право към смерчът. За миг мернах тъмната му кожа и кичури черна, къдрава коса.

– Велики Еа, дано Жоунс се намесят скоро. – измърмори вече единствения ми носач.

„Жоунс? Родителите на Анджела? И те ли щяха да дойдат?” Разбира се, логично бе, те бяха жреците на Париж, но ако и Анж беше с тях… Пак щях да съм я поставил в опасност. „Всъщност, постави в опасност цял Париж.” – обади се отново злобното гласче в главата ми. 

Е, право беше. Не можех да седя безучастно. Опитах се да се измъкна от хватката на момчето, но то изглежда не искаше да ме пуска.

– Пусни ме, мога да вървя. – гласът ми беше немощен и прегракнал.

Момчето леко отпусна захвата, при което аз моментално залитнах. То се изсмя тихо и ми прошепна.

– Няма нужда да геройстваш сега. Ще имаш пре-достатъчно възможности за това по-късно. 

Вече бяхме стигнали края на стълбите и носачът ме остави да се облегна на една стена. Примигах и се огледах. Зрението ми най-после се фокусира и видях ясно „спасителя” ми. Беше висок младеж, със тъмна коса и слънчев загар. Докато ме оставяше да седна ми се усмихна окуражително.

Отне ми няколко секунди да го разпозная. Той беше на съвета на Ордена. Помня че го бях забелязал сред талпата могьосници, но не се сещах от кой град е. Със сигурност обаче не беше от парижкия клан. Какво ли правеше тук?

Той се затича към кея, където сякаш от нищото изникна малка лодка. Изглеждаше като направена от тръстика, подобно на египетските, които ни бяха показвали по история. Имаше силно извити нос и кърма, заради което конструкцията напомняше полумесец. Управляваше се чрез румпел (в задната половина) и платно, придържано от въжета към „върховете” на полумесеца.

Лодката без съмнение беше шумерска. Благодарение на Анджела бях понаучил това онова за културата на древна Месопотамия, включително и за корабостроенето и. Но откъде накъде шумерска лодка си седеше закотвена на брега на Сена? Или, ако трябва да сме точни, *антична* шумерска лодка. Изглеждаше направо отчайващо – дървото беше повредено от влагата, платното бе на дупки… Като нищо можеше да е съвсем автентична, и съответно –петхилядигодишна. Е, не си представях как някой би плавал на нещо такова.

Младежът стоеше наведен над нея и сякаш шепнеше нещо на румпела. После осъзнах, че всъщност изписва символи по него. Пред очите ми той измъкна от джоба си нож, поряза си ръката и остави две капки кръв да паднат на корпуса на лодката, който моментално ги попи.

Момчето заговори доста бързо на шумерски, така че хващах само отделни думи – запад, вятър, скорост… Накрая той коленичи и застина така.

Целият ритуал едва ли беше продължил повече от две минути, но напрежението се усещаше във въздуха. Бурята все още бушуваше и стената само увеличаваше настървението на бика. 

Сигурно имаше причина тази лодка да е тук… Но във всеки случай, един стар плавателен съд не можеше да спре чудовището. Тогава защо, за бога, ни беше това нещо?!

Зад себе си чух забързани стъпки. Обърнах се и изчаках зрението ми да се нормализира. Към нас тичаше фигура, облечена в черно, със светла коса на крещящо червени кичури. „О, не.” Не можеше това да е друг, освен Анджела.

Направих опит да се изправя и този път се задържах на крака. 

Точно тогава Анж ме видя. Не знам, може би очаквах, че ще се зарадва, че ме вижда жив, че ще ме прегърне или нещо такова. Вместо това тя изкрещя в лицето ми:

– Какво направи?! Имаш ли представа какви разрушения причини това нещо?

– Аз… Такова…

Анджела махна с ръка, за да ми каже да мълча. Обърна се към високия младеж до мен.

– Готови ли сме за плаване, Андреас?

Момчето кимна. По челото му се стичаха капки дъжд и пот. Изглежда каквато и магия да беше направил на лодката, доста го беше изтощила.

– Вашите идват ли? Ще помогнат ли?

– Естествено. Това им е работата. – отговори Анджела с досада.

Изглежда, че чак тогава тя забеляза лодката.

– Това ли е съдът, който трябва да ни закара до там? Ще издържи ли изобщо?

– Да. В семейството ми е от поколения. Преживяла е какво ли не. – звучеше горд. 

Фукаше се с петхилядолетната си лодка, както всеки нормален тийнейджър би се хвалил с маратонките си.

– И си сигурен, че няма… Кака да кажа? Да се разпадне?

– Абсолютно сигурен.

Вятърът отново изви заплашително – знак, че битката все още се води. Но защо Анджела и онзи другият, Андреас не отиваха да помогнат на чернокосото момиче и момчето горе, които се бореха с бика? Трябваше да идат при тях, бързо! Колкото и силни да бяха онези хлапета, нямаше да се справят със стихията сами.

Анж погледна към лодката с недоверие,  преглътна, сякаш се опитваше да „глътне” страха си, и на лицето и се изписа решителност.

– Да тръгваме. – каза тя, хвана ме заръката и ме задърпа към лодката.

– Но защо? Трябва да помогнем на другите. Небесният бик…

Андреас, както Анджела бе нарекла тъмнокосото момче вече беше в съда и вдигаше платното.

– Няма време. Отсече Анджела.

– Но къде отиваме? – не доумявах какво може да е по-важно от спасяването на града.

– В Бермудския триъгълник.

Онемях. Не можех да повярвам, че в такава ситуация Анж обмисля екскурзия до Карибите. Вярно, тропически остров звучеше примамливо, но да спасим Париж от разрушение от гигантско теле-торнадо ми се струваше наш приоритет.

Но нямах възможност да попитам нищо. Анджела ме напъха в лодката, където пак останал без сили се отпуснах на тръстиковия под, а тя самата се зае да помага на момчето с платното. Забелязах, че всъщност плавателният съд не е чак толкова отчайващ – въпреки древния си вид, изглеждаше стабилен и излъчваше мека магическа светлина. 

Точно тогава нещо се обърка. Чу се звук като от натрошено стъкло и нечий писък. Веднага разбрах причината – стената от енергия, която възпираше бика се беше счупила.

– О, не. – прошепна Андреас. 

Вятърът се усили рязко, торнадото отново се приближаваше. Видях как горе на улицата няколко леки коли отхвърчаха във въздуха, за да бъдат засмукани от смерчът. 

–  Трябва да им помогна. – надвика той вятъра и преди Анджела да успее да възрази, изскочи от лодката, която вече потегляше.

– Не смей да… – започна Анджела, но младежът вече беше на брега и тичаше нагоре по стълбите. – Андреас, върни се веднага! Не знам как се управлява това нещо…

– Спокойно, движи се с магия. Вече съм му задал координатите. Тръгвайте, нямате време! – извика той и изчезна горе на шосето, което изведнъж се озари от морскосиньо сияние.

Аз се изправих в лодката и се опитвах да проумея какво се случва около мен. Тогава изведнъж съдът се ускори и заплава със скорост, от която предметите наоколо се размазаха. Светът се превърна в неясно петно от водни капки и образи.

Сега за мен съществуваше само корпусът на малката лодка и Анджела, седнала до мен.
