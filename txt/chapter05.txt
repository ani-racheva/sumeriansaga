<head>
<meta charset="utf–8">
<title>Пета глава: Излизам на среща с богиня</title>
</head>

Кажете ми, как бихте реагирали, ако богинята на любовта ви покани на среща? Ако бяхте на мое място, нямаше да имате на голям избор. 

Писмото пристигна неочаквано – беше на бюрото ми, когато се прибрах от училище петъка на втората седмица, след като Анджела беше започнала да ме обучава. Тя ме беше предупредила да очаквам нечия божествена поява, но в никакъв случай не очаквах тя да пристигне с писмо, при това ароматизирано. По–скоро си представях как някой великан с рокля смачква блокът ми, или нещо такова. Но любовно писмо? Това вече ме изненадваше. Беше написано с елегантен наклонен почерк с много излишни завъртулки, на розова хартия и гласеше нещо от типа:

*Да се срещнем, когато слънцето е в апогея на своята слава, 

Там, където сянката пада на нашата дама.

Нека розите да те напътстват по пътя към мен, 

Моя избраник си ти от днес.

Инана *

Естествено веднага го показах на Анджела – Инана беше нейната богиня, тя щеше да знае какво да правя. Реакцията и обаче ме изненада повече от всичко досега – лицето и стана първо доби морав цвят, по–ярък дори от косата и и имах чувството, че се готви всеки миг да ми откъсне главата. После изведнъж, гневът я напусна, тя пребледня и извика: 

– Трябва да идеш! – в гласа и се долавяше параноя. А също и отчаяние. „Какво и става?” – помислих си – „Момичетата са много странни.”

– Ама аз не искам да излизам с нея – възразих.

– Нямаш избор! – извика тя. Гласът и беше скочил с няколко октави. – Имаш ли идея, какво би направила тя, ако и откажеш? – Опита се да възстанови дишането си. – Хората, които са я отхвърляли са навличали само беди. Заради нея са се състояли повечето войни. А когато Гилгамеш и е отказал тя предизвикала такова клане, че сравнена с него, Първата Световна Война е детска игра.

– О, я стига, как може богинята на любовта да е толкова жестока? – (поне аз си я представях облечена в розово и с пеещи около нея птички.)

– Тя познава само две неща – любовта и войната. А както знаеш, в тях няма правила, поне за нея.

И така, значи изборът ми беше между това да изляза с готино божествено момиче, към което нямах чувства, и това да предизвикам Трета Световна война. Голяма дилема, а? Въпреки това не исках да отида.

– Но, хм, тук не пише къде, нито кога да отида – напомних и.

– Напротив – ясно е като бял ден. – Утре на обяд, пред катедралата Нотър Дам, на някакво място с рози.

Добре, не можех да не и го призная – тя беше по–умна от мен. Въздъхнах.

– Значи трябва да отида. – заключих. Анджела кимна.

Е, до тук с оправданията ми. 

* * *

И двамата с Анджела стигнахме до извода, че не съм достатъчно добър за богинята на красотата. Първоначално Анж настояваше,  че съдраните дънки и тениска с череп са най–добрия тоалет за всяка среща, но аз някак си предчувствах, че Инана няма да го одобри.  

Така че на следващия ден, в единайсет и половина от вкъщи тръгна момче, със зализан бретон и издокарано като за някой стар романтичен филм. Това сигурно бях аз, но не можех да съм съвсем сигурен, тъй като младия мъж, който ме гледаше от огледалото цяла сутрин приличаше повече на млад модел, от колкото на хлапе, което го биеха всеки ден. 

Пред Нотър Дам гъмжеше от туристи. Анджела ме беше посъветвала да гледам къде пада сянката и, но дори и по пладне тя беше огромна. Поне на мен мястото не ми се виждаше особено подходящо за среща – беше шумно, имаше големи тълпи, цените по заведенията сигурно бяха до небето, а гаргойлите от катедралата ме гледаха втренчено.

Блъснах се в един японец с огромен фотоапарат, в една влюбена двойка, а също и в много други хора, докато видя целта си. Беше кафене, наречено „Розите”, но рози в момента нямаше, щяха да цъфнат чак на лято. Мястото изцяло отговаряше на описанието, дадено ми от Инана. Оставаше ми само да чакам тя да се появи.

Не се престраших да седна на някоя от масите – тези навън бяха заети до една, а вътре виждах как маса до маса влюбени двойки се целуват. Дори и в кошмарите си не бях попадал на по–ужасно място. А и предполагах, че е невъзможно скъпо.

Покрай мен минаха много хубави момичета, но всички те не ме забелязваха. А и повечето имаха кавалери. „Как ли изглежда съвременната богиня на красотата?” – мислех си.

И най–после я видях. Така де, поне си помислих, че е тя, понеже беше много красива. Изглеждаше на около двайсет – млада парижанка, пълна с живот. Но пак беше по-красива от всяка жена, която бях виждал. Вълнистата и руса коса блестеше на слънцето като злато, а съвършените къдрици, в които бе оформена подчертаваха овала на лицето и. Носеше доста тежък грим, но това не я състарявяше ни най–малко. Имаше съвършен прав нос, а очите и бяха небесносини. Облеклото и беше доста необичайно – въпреки, че вече беше краят на април, днешният ден беше хладен. А тя се разхождаше по цикламена сатенена къса рокличка и пухкаво бяло сако. А обувките и изглеждаха така, сякаш дори и професионален модел би си счупил врата, ако ги обуе – Токът им беше адски тънък и висок поне към петнайсет сантиметра, а кракът и (с розов педикюр) се държеше единствено на няколко тънки цикламени лентички плат. Целият този тоалет се допълваше от малка розова чантичка, покрита с пайети.

Шаширах се. Дори и без токчетата, пак беше две глави по–висока от мен, а и беше много по–голяма. И без това изглеждах като пълен идиот до момиче като нея, а и очевидната разлика във възрастта също не работеше в моя полза.

Докато вървеше към мен, тя заблестя в розово и започна да се променя. Първо стана по–ниска. (по–нисък ток?). С изненада открих, че изглежда никой друг не забелязваше розовото сияние, което тя излъчваше.  Блясъкът внезапно изчезна и осъзнах, че до мен стои най–красивото момиче, което някога бях виждал. Косата и беше права и медено руса, лицето беше същото, но по–младо, а тя самата беше по–ниска и изглеждаше дванайсет–тринайсет годишна, но дори и така приличаше на нисичък модел на Viktoria’s Secret. Дрехите и също се бяха променили – сега носеше анорак, бял потник с блестящ надпис “Love”, отрязани като къси панталонки дънки, цикламен клин и розови кецове Converse. 

Това определено беше по–по моя вкус. Докато съм се бил зазяпал в нея, масата зад мен се беше освободила – двойката изведнъж рязко беше загубила интерес към Чийзкейковете си и дори не си беше доизпила кафето. Предполагах, че Инана има пръст в тази работа.

 – Един джентълмен трябва да покани дамата си да седне – напомни ми тя. 

Гласът и беше невероятен – мек като масло, добре овладян и най–просто казано, красив. Освен това забелязах, че говореше на български – родния ми език. Приех го като добър знак понеже беше общоприето френския да е езикът на любовта, а тя пренебрегваше този факт. Но това, че владеех българския значително по–добре не ми бе от голяма полза, защото погледнех ли я, езикът ми се връзваше на възел.

– А, да. Заповядай. – изпелтечих.

Тя ми се усмихна със съчувствие, сякаш казваше: „Съжалявам, че си такъв идиот, миличък.” Все пак седна и щателно ме огледа. Чувствах се странно – като модел на витрина, осъждан от моден критик. Не ми помагаше и фактът, че цялото заведение беше вперило поглед в нас. Толкова ли нямаха нещо по–интересно за правене? За Инана изглежда не беше проблем да е център на внимание, но аз, въпреки хладния вятър, започвах да се потя, все едно беше трийсет градуса. След сякаш цяла вечност красавицата се усмихна одобрително. Отдъхнах си, но пак се чувствах неудобно – какво трябваше да кажа? Да излъжа колко харесвам обувките и, може би? 

– Сладък си. – отбеляза тя – Слаб, но сладък.

Сигурно трябваше да съм поласкан – не всеки ден богинята на красотата ти правеше комплимент, но бях по–скоро стресиран. Никога преди не бях излизал с момиче, камо ли с богиня.

– Ще поръчаш ли вместо мен? – попита тя.

Незнайно как, сервитьорката изведнъж се беше материализирала до нас.

– Ъъъ… Какво ще пиеш? – попитах я.

Тя въздъхна. 

– Едно лате – поръча тя на сервитьорката, която в момента сигурно се късаше от завист, но проявяваше невероятно усилие да се усмихва мило.
Инана ме погледна очакващо, но аз продължавах просто да зяпам в пространството.

След като сервитьорката дойде с поръчката и, Инана реши да мине направо на въпроса. Което щеше да е добре, ако „въпросът” не бях аз. Заразпитва ме за любимите ми неща – храни, напитки, цветове и скъпоценни камъни. Аз отговарях вдървено и пелтечейки. Беше ми адски трудно да се съсредоточа, докато сините и очи бяха впити очакващо в мен. Инана обаче бързо се отегчи от мен. Продължаваше да задава въпроси, но същевременно се беше съсредоточила върху нещо далеч по–интересно – тя самата. Гледаше отражението си в малко розово огледалце, което така и не си обясних откъде извади – дрехите и нямаха джобове. Това, че беше загубила интерес толкова бързо  може би беше зле, но установих, че така дишам много по–леко. На „публиката” ни също бързо и стана скучно, така че продължиха заниманията си. 

– Кой  любимият ти актьор? – попита ме тя.

– Джони Деп. – отговорих с първото име, за което се сетих. 

Очаквах следващия въпрос но с плавно движение тя сгъна огледалцето и го остави на масата между нас. Погледна ме преценяващо, но същевременно и мило. Почувствах как краката ми стават като от кашкавал. Как изобщо можеше да влияе на хората по този начин?

– Поканих те, – каза тя –  за да те помоля за една услуга. В градината ми има две гадинки, от които искам да се отърва, но за съжаление градинарите в днешно време умират твърде бързо.

„Умират?” – преглътнах. Какво ли чудовище щеше да е това?

– Толкова ли не могат да убият една птица и една змия?! – продължаваше да се жалва Инана. – Но, ти си полубог – добави вече с по–равен тон – и ще се справиш, нали?

Вътре в себе си чувствах, че тя не би приела „не” за отговор. Задоволих се само да и кимна – тя решаваше как да го тълкува.

– Направо е ужасно – всички тези глупости за глобално затопляне и така нататък… При положение, че виновни са две толкова низши същества! С двете си ръце съм сътворила сезоните, а те сега провалят всичко. Добре, че се появи. Отдавна се нуждая от герой, който да ми помогне. – усмивката и беше ослепителна.

Всъщност не ми оставяше избор, дали да и помогна. Тя беше сигурна в отговора ми. Въпросът беше най–обикновена проява на учтивост.

Несигурно кимнах отново. Това изглежда я удовлетвори, защото в следващия миг на лицето и цъфна самодоволна усмивка.

– Отлично! – каза тя. И плесна с ръце – Ще ти пратя транспорт утре, да кажем следобед, пред arc de triomphe?  

„Триумфалната арка” – преведох наум. 

– Май ще е по–добре пред Sephora*. – поправи се тя след малко. – Да, там има много хубави парфюми – отбеляза замечтано. – И бъди точен – добави – питомците ми не обичат да чакат!

Докато казваше това, тя взе огледалцето, което се разпадна на розов прах и нарами цикламената си дамска чанта, за която бях почти сигурен, че до преди малко я е нямало. Погледна ме с палаво пламъче в очите.

– Ти плащаш – каза така, че да стане ясно, че единствения възможен отговор е "да" – Аu revoir! 

И се разпадна на розова пара, оставяйки след себе си аромат на рози и моят празен портфейл.

*– верига магазини за козметика