<head>
<meta charset="utf-8">
<title>Четвърта глава: Анджела разкрива картите</title>
</head>

# Четвърта глава: Анджела разкрива картите

Тя влезе бавно и седна на един от столовете в кухнята. Аз бях все още твърде 
изненадан, за да кажа каквото и да било, така че просто стоях. Стори ми се доста 
нервна, никога не я бях виждал такава. Сменяше позата си на всеки пет секунди и 
хапеше устните си. Първи аз събрах кураж да проговоря.

– Е, какво става? – попитах. Прозвуча доста гърлено, гърлото ми все още беше 
сухо. – Така де, какво правиш в дома ми?

– Аз… – започна предпазливо тя. 

Явно имаше да ми каже нещо важно, но не разбирах какво. Дали не беше свързано с 
преживяванията (халюцинациите) ми от петък?

– Видях… какво стана със Зло куче. – измънка тя.

Е, това не обясняваше защо така изведнъж се беше появила.

– А, да. – Е, нямаше как да не се заинтересува от факта, че кльощавият и 
приятел, който не вдига повече от два килограма, изведнъж е започнал да 
разпердушинва побойниците. 

Направих се, че това няма значение, въпреки че имаше, при това огромно. Но не 
исках да го обсъждам. После нещо ми хрумна.

– А ти защо не беше в час?

Бях улучил. Анджела отново се сви на стола, първо седна на ръцете си, след това 
кръстоса крака, после пак ги върна в първоначалното им състояние, погледна 
покритите си с черен лак нокти и говорейки сякаш повече на маникюра си, 
отколкото на мен, каза:

– Ами търсех теб. 

Едва ли имаше нещо, което би ме изненадало повече.

– Нали знаеш, заради петък. – добави.

Ясно. Въздъхнах. Сега щеше да ме обяви за психар.

– Кажи ми какво точно видя. – помоли ме тя. 

Дали пък не се подиграваше с мен? Веднага отхвърлих тази мисъл – изглеждаше 
направо плашещо сериозна.

– Ще ми се подиграваш. А и не мисля, че има какво да разказвам. Сигурно съм си 
въобразил или…

Отново този поглед. Нямаше да издържа, да не и кажа. Опитах се да извикам в 
себе си смелостта, обхванала ме по–рано тази сутрин, но не можах. Трябваше да и 
кажа. 

И и разказах всичко – за пилето, как съм попаднал в катакомбите, после на онзи 
гроб. Възнамерявах да и спестя някои моменти, но не ми беше особено лесно, 
докато големите и синьо–зелени очи ме изгаряха. Докато се усетя и бях разказал 
всичко в подробности и точно бях стигнал до момента, когато незнайно как се бях 
озовал в леглото си, тя извика. Не беше вик на ужас или нещо от типа „Ти си 
луд!”, а по–скоро на разочарование.

– Не… Защо?! Защо точно ти? Та ти изобщо не приличаш на него…  

За момент се замисли, а после, сякаш повече на себе си каза тихо: 

– Няма да го заведа там! Той не го заслужава…

– Да ме заведеш къде?

Тя се сепна и попита:

– Чакай, ти ме разбра?

Чак тогава осъзнах, че го е казала на друг език. И бях сигурен, че той не беше 
сред седемте, които бях учил. Напомняше на арабски, но звучеше различно, някак 
по–архаично. 

– Е, явно съм длъжна да ти обясня – каза тя. И после добави: – Ти не си точно 
човек.

И ето го и момента от който се боях.

– Да, луд съм, кажи го…

– Не, не това имам предвид… Уф! Как да се изразя? Няма как да не си забелязал, 
че си по–различен от другите.

Вече наистина започвах да се вкисвам. Идваше вкъщи, след като бях преживял 
най–гадната сутрин в живота си, само за да ми каже колко ненормален съм. Едва 
ли заслужаваше да си изливам яда върху нея, но го направих: 

– Значи дойде, само за да ми кажеш, че съм изрод, така ли?! – Ръцете ми 
трепереха от гняв – Защо направо не го каза на училище пред всички? Защо не 
извика: „Ей, всички, Джаксън е ненормален! Той е луд, привиждат му се зелени 
пилета и…”

– Прав си да ми се сърдиш. Аз съм виновна. – каза Анджела.

Потокът ми от думи сигурно щеше да продължи, но бях твърде изненадан, за да 
продължа. Тя да е виновна? Как можеше тя да има вина за това, че *моят* мозък 
не беше наред?

– Трябваше да ти обясня от рано, но не ми позволяваха, докато не разбера със 
сигурност, дали наистина си… полубог.

Това вече наистина ме довърши. Може би все пак тя беше лудата. Останал без думи 
просто седях и я зяпах. Никога не бях предполагал, че Анджела може да е 
набожна, или да принадлежи към някоя секта. Всъщност си мислех, че никога не е 
стъпвала в църква.

– Не се шегувам. Боговете съществуват. И ти си син на един… или една от тях.

Изведнъж гневът ми ме напусна и ме напуши смях. Родителите ми? Богове? Тези две 
думи изобщо не звучаха добре заедно.

– Нещо си се объркала. Майка ми е реставратор, и единственото, което я свързва 
с боговете са артефактите, по които работи. А баща ми виждам рядко, но повярвай 
ми, в него няма нищо „божествено”. 

(Макар че като знаех колко вманиечена по метъла e Aнджела, нищо чудно да 
смяташе мениджърите на рок звездите за богове.)

– Знам, но не е толкова просто. – оправда се тя. – Боговете не са толкова „тук” 
като хората. Те присъстват в нашия свят като енергии, природни стихии, или пък 
духове, нямат плът и имат нужда от човешко тяло, което да обитават, за да се 
задържат за по–дълго на едно място. Когато майка ти те е… ъ… заченала, тя е 
била едно с някой бог или богиня.

Продължавах да гледам шашнато – тя пък откъде знаеше как ме е „заченала” майка 
ми? Този разговор ставаше от смахнат по–смахнат. И цялата тази история с 
боговете… Що за тъпа шега беше това? Но пък обясняваше думите на призрака. И 
той беше казал, че не съм като другите „простосмъртни” (ако приемех, че не съм 
си го въобразил, разбира се).

По погледа ми Анджела очевидно разбра, че не разбирам, затова въздъхна и 
започна отново: 

– В началото, преди хората, животните и всичко друго, когато нямало небе или 
земя, съществували само боговете Апсу, сладката вода, и Тиамат, бездънната 
морска шир. Те, като най–древните същества, представляват хаоса. От тях се 
родили богът Лахму и богинята Лахиму, а техни деца били Ансар и Кисар – или 
Небето и Земята, и после…

– Чакай, защо ми разказваш това?

– Защото това е първият, оригиналният мит за сътворението. Боговете 
съществуват. И са толкова реални, колкото ние вярваме в тях. Колкото и да не им 
се иска да го признаят, без нас, хората, те не биха съществували. Ние им даваме 
вид и форма, нашата вяра ги прави такива, каквито са. В днешно време са толкова 
по–различни от оригиналния си вид в Древен Шумер, че самите те едва си спомнят 
как са изглеждали тогава. Но това не ги прави по–малко богове.

– А, значи те са онези „те”, за които говореше преди малко, на онзи странен език?

– Не. Аз говорех за… Е, те така или иначе ще се опитат да ти видят сметката, 
по-добре да знаеш срещу какво се изправяш – измърмори тя.

Разговорът ставаше все по–интересен. 

– Тогава говорех за Ордена – продължи Анджела.

– Ордена на какво? На Феникса([1](#footnote-1))? Или на…

– Няма име. За нас е достатъчно да го наричаме просто „Ордена”. В миналото 
Шумерските градове–държави са били ръководени от цар или жрец, почитащ култа 
към един бог. Непрекъснато са воювали помежду си, но сега това „не е на мода”, 
за това сме се обединили. В наши дни техните потомци и семействата им са 
създали по едно светилище, във всяка столица или голям град по света. Те 
продължават да почитат боговете и така им дават сила, а в замяна един от тях 
покровителства този град. Обединени, тези кланове образуват Ордена. А езикът 
беше шумерски.

– И ти си част от тази лудост? – попитах изумен. 

Тя кимна, сякаш се срамуваше от това.

– Майка ти също. Преди тринайсет години се отцепила от Ордена внезапно, за да 
избяга с някакъв. Веднага са проверили баща ти – най–обикновен простосмъртен. 
Дори и да е имал някаква кръвна връзка с ордена, то тя отдавна е била заличена. 
После, след като си се родил, тя започнала да бяга от един клон на Ордена в 
друг, използвайки магия за прикритие и фалшиви документи. Отне ни доста време 
да ви намерим. Изпратиха ме, за да… – изведнъж тя млъкна.

– За да правиш какво?

– За да те следя – каза тя и се сви гузно.

Залитнах. Значи откачалките от сектата и я бяха пратили, за да им доносничи за 
мен? Нима всъщност не бяхме приятели?

Тя сякаш прочете мислите ми, защото добави: 

– Наистина, в началото те смятах за голям идиот, но после…

– О, това веднага ме успокои!

– После разбрах, че всъщност си чудесен. Дори се надявах те да грешат. Те не 
харесват такива като теб – вие сте прекалено силни физически и в магията, и 
сигурно ще искат да те премахнат, но… Орденът може и да е моето семейство, 
но не бих им позволила да те наранят.

Незнайно защо, започвах да и вярвам. Но думата *премахнат* не ми харесваше. 
Реших да се насоча към по-проста тема и попитах:

– А, майка ми? Тя от кой клан е?

– От този на Ерашкигал.

– Ераш…какво?

– Ерашкигал. Богинята на смъртта. Затова виждаш призраци. Пилето, което си 
видял в петък е дух. В подземното царство душата приема формата на птица. Само 
личности, които са направили нещо наистина значимо могат да го напускат за 
кратко, колкото да навестят някой човек. Понякога носят предупреждение, а друг 
път просто искат да си поиграят с разсъдъка ти. Но това, че не знаеш кой е бил 
духът е странно… Спомена, че те е нарекъл „Господарю” и… О! – явно се беше сетила 
за нещо важно. 

– Но разбира се! – тя се шляпна по челото – Това е бил Енкиду! Неговият случай 
е по–особен, тъй като е създаден по по-различен начин. Приживе е бил най–добрия 
приятел и верен слуга на Гилгамеш, и ти като човек с божествена кръв също имаш 
права над него.

– Аха. Имам си пиле за слуга. Колко вълнуващо.

– Наистина е вълнуващо. Хора с произход като твоя се помнят дълго. Почти всички 
бележити исторически личности са свързани с Ордена, но повечето от тях са 
роднини с жреци, които приемат боговете в тялото си за кратко и не с… такава 
цел. Ти си много могъщ, Джаксън! Твоето име ще бъде запомнено с подвизите ти, а 
за тях ще ти трябва помощ.

– Ами ти?

– Аз… съм дъщеря на ръководителя на парижкия клон на Ордена и съм от клана на 
богинята… – отново мълчание. – Не, ще ми се смееш. Всъщност, моето семейство си 
дели територията и с твоя клан. Париж е един от малкото градове с двама 
покровители, наред с Рим и… 

Усещах, че умишлено се опитва да смени темата, затова реших да я побутна. Все 
пак, не можеше да има по–странно семейство от мен, нали?

– Няма да се смея, обещавам. Какво по–лошо има от моето? Аз явно съм най–големия 
изрод на нашето поколение, така че, давай!

Анджела се засмя притеснено.

– Азсъмотклананабогинятанакрасотата. – измърмори тя. 

– Я повтори? 

– Аз съм от клана на богинята на красотата – каза отново, този път по–ясно. 

Честно казано, не бях изненадан. Въпреки че Анджела всячески се стараеше да 
изглежда „грозна” с тоновете черен грим и раздърпани дрехи, тя беше красива. 
Може би дори привлекателна. Но изглежда не искаше да говори за това, така че 
бързо смених темата.

– Та, спомена нещо за магия?

Тя ме погледна с благодарност, макар че не виждах защо се срамува. Поне според 
мен, далеч по–добре беше да бъдеш хубав, отколкото да ти се привиждат 
призрачни пилета.

– Да, всички членове на Ордена са магьосници. Връзката ни с боговете ни дава 
тези способности, макар че в голяма степен значение има и писмеността на 
шумерите – клинописът. За да направиш заклинание, трябва да го напишеш, ето 
така. – Каза тя, извади някаква тетрадка от раницата си и написа някакви 
завъртулки.

В началото ми изглеждаха като обикновени надраскани чертички, но в този миг 
листът се раздвижи и от него поникна роза. Изглеждаше като истинско, живо 
цвете, само дето беше от хартия. Чак сега си преведох символите – значеше нещо 
от типа: цвете, расти. Нищо особено, но определено беше ефектно.

– И значи всички могат така? Това доста би улеснило работата на градинарите. – 
отбелязах.

– Не – каза тя и се засмя, значително облекчена, че вече и вярвах. – Само 
членовете на Ордена, но и те трябва да минат през специално обучение. Първо се 
налага магията в теб да бъде „пробудена”, както е направил Гилгамеш вчера с 
теб. Само когато си „пробуден” можеш да развиеш потенциала си, затова е и 
необичайната сила, която днес си имал. Но понякога има и такива, които се 
раждат без способности. Наричаме ги „Ненадарените”, какъвто сигурно е бил и 
баща ти. След като Гилгамеш те е признал за свой наследник, значи трябва да 
имате роднинска връзка. Според мен е вероятно баща ти да е от потомците му – те 
нямат магически способности и не са част от Ордена. Биха били твърде могъщи – 
затова пък са физически силни. Но в днешно време кръвта им е толкова размита, 
че трудно може да се определи, а и повечето от тях не се различават от 
обикновените хора достатъчно, за да знаят за способностите си.

И така: урок по история и родословното ми дърво за капак на всичко. За първи 
път с Анджела да правим заедно нещо „образователно”. Заключих обаче, че магията 
е далеч по–вълнуваща тема, така че реших да се придържам към нея.

– И… защо става само ако напишеш заклинанието така?  С тези чертички?

– Клинопис – поправи ме тя. – Това е първата писменост, измислена от човека. 
Датира още от четири хиляди години преди Христа! Тя назовава нещата с 
истинските им имена, с тяхната същност, затова и можеш да реализираш 
написаното, използвайки силата на маната си. 

– Какво?

– Мана. Тя е вълшебна енергия, магическото проявление на духа ни. Колкото 
по–силен дух имаш, толкова по–голям е и резервът ти от мана, и това те прави 
по–добър магьосник. Е, има и други начини да правиш заклинания, но те са много 
сложни и изискват повече подготовка – необходимо ти е вино, макар че става и с 
гроздов сок, а също и трябва да се пролива определено количество кръв… но за 
това ще ти разкажа някой друг път. Невероятно е, колко богата култура са имали 
древните! Дори съвременната технология не може да се сравнява с тяхната магия…

Звучеше много въодушевена. И може би дори горда.

Каква ирония! Винаги бях мразил историята, а сега се оказваше, че семейството, 
живота ми и всичко останало, което си мислех, че знам за себе си и приятелите 
си, е всъщност някаква свръхестествена историческа каша. И въпреки това изпитвах 
интерес – исках да науча повече за този „Орден” и за магията. А и ми беше много 
приятно да съм с Анджела… Имам предвид тя да ми разказва, така де. Ние бяхме 
просто приятели, а дори и това не беше съвсем сигурно. 

– Ако искаш бих могла да те науча на нещо – предложи тя, което приех с 
готовност. 

* * *

И така, през следващите дни Анджела започна да ме обучава на клинописа. Оказа 
се по–лесно, отколкото очаквах. Номерът беше просто в това да не мисля – 
подсъзнанието ми само превеждаше и написваше символите. Това, че знаех много 
езици също се оказа полезно. 

Знаете ли мита за Вавилонската кула? Този, в който хората се опитват да 
достигнат боговете и те, за да ги накажат, им отнемат единните език и писменост. 
Аз правех обратното – използвах знанията си по други езици, за да възстановя 
този. Открих, че ме бива в магиите, свързани по всякакъв начин с оръжия 
(заради баща ми) А също в некромантията([2](#footnote-2)) (заради майка ми). 
Никакви признаци обаче нямаше коя е била богинята, „обсебила” майка ми. 
Анджела предполагаше, че е възможно да е била Нинсун, която е била и майка на 
Гилгамеш, но нямаше признаци да притежвам каквито и да било способности, 
свързани с нея. Анджела твърдеше, че може да съм неин роднина (по божествен път) 
и че трябва да се пробвам да „влюбя” някого в училище (явно Инана, култа към 
която поддържаше семейството и, беше и богиня на любовта), но аз не смятах да 
се проявявам като купидон. Естествено оставаха още много възможности, но всичко 
щеше да се разбере с времето си. Така че божествената ми страна оставаше на тъмно.

От друга страна обаче по история (където учехме „Древна история на 
цивилизацията”) изведнъж бях станал пълен отличник. Учителят г–н Бернард все 
си мислеше, че преписвам и търсеше пищови. Веднъж дори ме накара да си сваля 
тениската, да види дали не съм писал нещо по тялото си.

Лорен като по чудо нищо не си спомняше от „спречкването” ни – явно Анджела беше 
много добра в заклинанията за забрава, дори и да не си го признаваше. А на Енцо 
и Хюго не се наложи да им промива мозъците, тъй като те така или иначе нямаха 
такива. 

И като изключим това, че Орденът изглежда ме беше набелязал за клане, (още си 
нямах представа къде точно се намираше, а Анджела отказваше да ми каже) животът 
ми започваше малко по малко да се нарежда.

------------------------
**Бележки**

<a id="footnote-1">1. Орден на Феникса</a> – От „Хари Потър и Орденът на Феникса”

<a id="footnote-2">2. Некромантия</a> – Магическо изкуство. Некромантът е черен 
магьосник, връщащ мъртвите към живота.
