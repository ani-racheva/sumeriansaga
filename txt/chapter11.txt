<head>
<meta charset="utf–8">
<title>Единадесета глава: Чума и светулки</title>
</head>

„Нещото” имаше малки, но мощни ръце, които се впиха във врата ми веднага, след като ме докопаха и започнаха да ме душат. Дребното същество беше изненадващо силно и с голяма мъка успях да го сваля от себе си. Там, където ме беше докоснало, кожата ми започна да се покрива с мехури. Реших, че ако оцелея след днес, сигурно ще ми трябва психотерапия.

Анджела, която до преди малко крещеше реагира далеч по–адекватно – След като съществото отхвърча назад тя бързо изписа символи за щит около нас. И точно навреме, защото от мрака се появиха още пет чифта блестящи в мрака очи. 

Едно от съществата бавно навлезе в обсега на светлината, хвърляна от щита. Зърнах го само за миг, но и това ми стигаше – гледката щеше да ме преследва в кошмарите ми дълго време. Създанието беше кльощаво и малко наподобяваше човек, много нисък и гърбав човек, кожата му стоеше като парцал, хвърлен върху твърде дребните му кости и беше покрита с грозни следи от изгаряне. Приличаше малко на Ам Гъл, но колкото и невероятно да беше, нещото пред мен беше дори по–противно. И по–важното – беше реално. Миг, след като прояви любопитството си то се сви обратно в мрака. 

Чувствах, как мехурите по врата ми започват да отделя гной. Един от тях се пукна. „ООХ!” – потиснах инстинктът да посегна към мястото. Нямах намерение да пукам още. 

Очите ми започнаха да привикват към околния мрак и изведнъж се почувствах много благодарен на Анджела, че се сети да издигне щит. Той едва ли щеше да издържи дълго, но поне за сега бяхме защитени от изчадията отвън. 

И те, както онова, което бях видял бяха мършави, дребни и гърбави, с неестествено дълги ръце и наръч остри зъби в устата си, бяха мръсни и противни и сякаш това не стигаше, до едно изглеждаха осакатени – едно нямаше нос, само две цепки и мислено го нарекох „Волдемор”. Друго пък имаше два бели кръга, вместо очи. Третото беше мораво и без крака. Те бяха отрязани там, където трябваше да се намират коленете му. Кожата на четвъртото беше покрита с мехури и предположих, че то е било онова, което ме  докосна. Петото беше онова с парцалената кожа, а шестото беше най–грозното и гротескно от всички – за разлика от другите беше по–едро, имаше кръгло шкембе и голям нос, на скалпа му стърчаха кичури рехава коса, а кожата му беше като на болен от чума. Бях учил за средновековието, по време на престоя си в Лондон и това също беше една от причините да мразя историята. Уроците, посветени на чумата и всички други болести пропуснах, под предлог, че съм болен. По–скоро щях да умра, от колкото да гледам отвратителните картинки, с които учителят беше подготвил презентация. А ето, че сега съдбата ми го връщаше тъпкано…

Онова, най– голямото се изкиска злобно и бавно запристъпва в кръг около нас. Останалите го последваха. Изглежда не понасяха светлината на щита, но тя беше твърде слаба, за да може да ги удържа дълго. Докато ни обикаляха съществата пееха:

– *Чумата славете, болести най–страшни

 болка донесете, затворниците на вечеря направете. 

 На горния свят носим ние смъртта

 и всичко, що докоснем свършва в моргата…*

Потреперих. В моргата? Болката по врата ми направо ме заслепяваше. Призракът на Енкиду беше казал, че раните, нанесени ми в живота тук нямат значение, но не беше споменал, че и тук в смъртта може да ми бъде причинена болка… Започвах да си мисля, дали нямаше да е по–добре отровата в ръката ми да ме беше убила – така нямаше да се гърча от болка сега.

– Знам, кое е това място. – прошепна Анжела, а зловещата песен на съществата огласяше мястото и почти заглушаваше казаното.

– *Някога шейсет бяхме

Сега сме само шест 

живота на бог в ръцете си държахме

Сега ще пируваме с вас Хахахахаха…* – отвратителния им смях сякаш бе превзел  ума ми и кънтеше като непрекъснато зловещо ехо.

– Това е затворът, е който Ерашкигал е пратила Тамуз… – продължи Анджела. – Вече не си спомням мита, но тя не избягала сам. Богинята направила затворът така, че никой да не може да избяга. Тези същества са най–ужасните болести, познати на човечеството. Каквото и да правиш не бива да ги докосваш – така се предава заразата. 

– Рабрах го вече. – казах и се намръщих заради болката. Искаше ми се да изкрещя: ВРАТЪТ МИ ГОРИ!!!, но реших, че така само ще влоша нещата. Анджела сякаш чак сега забеляза нараняванията ми и ахна уплашено.

– О, не. Това е много лошо – аз самият не бих го казал по–добре. – Нека те излекувам, преди… 

Предложението беше примамливо, особено, защото в момента направо умирах от болка. Но да започне лечение, значеше и да отслаби щита. А без него нямаше да оцелеем и миг. Махнах с ръка, надявайки се Анджела да разбере, какво искам да кажа. Едва се държах на крака. Трябваше да се махнем от това място, при това бързо!

Анджела потрепери, олюля се и падна в ръцете ми. Явно обезболяващото заклинание, което беше направила на глезена си губеше ефект. „Няма да може да поддържа щита повече от още няколко секунди” – осъзнах. И съвсем правилно. В този момент магическата ни защита примига и угасна. А изродите се хвърлиха към нас.

Трябваше да удържа фронта – да опазя Анж сега беше моя приоритет. Аз и без това умирах, поне да съм направил нещо полезно… Едно гласче в главата ми прошепна: „Но от друга страна, вероятно и двамата ще умрем… Какъв е смисълът да се боря?” – потиснах тези мисли. И се подготвих да се отбранявам с всички сили. Едно чудовище се хвърли към мен и го отхвърлих в голи ръце. Веднага изпитах неописуема болка, но продължих да се защитавам. Покрай мен профуча огнено кълбо и събори още едно създание. Посланието беше ясно – Анджела също нямаше да се даде без бой.

Главатарят им извика:

– Бийте се! Убийте ги! Разкъсайте ги на парчета! Направете ги на…

Чудовищата започнаха да нападат дори по–настървено от преди. Богове, бяха трудни за убиване. И техният предводител… Така ми лазеше по нервите!

– Убийте ги! Ще ми направите трон от костите им! Ще пируваме с тяхната плът!.. – гласът му беше висок и дращещ – напомняше стърженето на нокти по черна дъска. Може би, ако успеех да го премахна, другите щяха да се дезориентират за достатъчно дълго, за да избягаме. 

Спуснах се към него. „Волдемор” ми препречи пътя и се опита да ме захапе, но аз просто го метнах на страни. Ръката и вратът ми горяха, не си чувствах левия крак, но напредвах към главната грозотия.

– Убийте ги! – изпищя за пореден път съществото. Сега обаче звучеше по–скоро уплашено. Но аз осъзнах, че няма да имам сила да го нападна. А и не знаех какво би могло да ми причини докосването до него. Но… можех да настроя срещу него подчинените му. В това беше единствения ми шанс.

– Жалко същество! – изкрещях. – Нужни ли са ти тези твари, за да ни нападаш? Нима си толкова слаб, че те е страх сам да се изправиш срещу мен? – гласът ми трепереше и определено изглеждах уплашен, но думите имаха ефект.

– Аз не съм слаб! – извика то, поглеждайки към шкембето си. – Аз съм най–могъщия сред нас! Аз съм чумата!

Я, това обясняваше ужасната кожа. Дали това щеше да се случи и с мен, ако го докоснех? Не исках да разбирам, поне за сега. Така че продължих.

– Докажи го! – най–добрите думи, ако искаш да ядосаш някого. – Обзалагам се, че ще те победя.

– Ааргг! – изръмжа съществото.

– Само заповядваш на другите. Но като те гледам, май не ставаш за боец. – посочих мазния му корем.

Другите изроди се заоглеждаха – явно не се случваше всеки ден някой да оспорва правото на власт на „Чумата”. Е, за всичко си имаше първи път.
– Изправи се срещу мен – ако не ти стиска! – успях. И този път гласът ми не трепна. Другите същества, така де, болестите гледаха безучастно. Сигурно се чудеха, защо шефът им не ме е разкъсал досега.

– Ще тте… Ще те накарам да съжаляваш – изпелтечи съществото, забелязвайки колебанието сред редиците си.

– Ще видим кой кого. – казах и се опитах да си придам възможно най–предизвикателния вид, на който бях способен със съдрана ръка, окървавен врат и крак който беше започнал да набира гной.

Съществото скочи и се хвърли към лицето ми. Това и очаквах – хванах го за гърлото, опрях го в стената и започнах да го душа. То пищеше и се мяташе, проклинаше ме и каза някои неща, които смятам, че ще е най–добре да цензурирам. После започна да се дави.  Останалите изроди просто седяха и наблюдаваха – явно не бяха особено умни и както бях предположил – останаха объркани без водач. Дъхът на чумата излизаше между пръстите ми, но и аз не минах невредим – кожата на ръцете ми започна да се бели, зави ми се сят, имах чувството, че горя на клада. Но продължавах да го стискам здраво. 

– Ще си платиш! – изписка тварта. Това бяха последните му думи – след като го каза се разпадна на мазен черен прах, който се посипа в краката ми. 

Бях победил един. Но оставаха още твърде много. Осъзнах, че вече не мога да се държа на краката си. Замаян паднах на пода на килията. Бях обречен да гния тук за вечни времена. А по–лошото беше, че бях въвлякал и Анджела. Това беше моят подвиг. Трябваше да го извърша сам, без чужда помощ. А сега и двамата щяхме да умрем. Тъмнината на вечния сън бавно ме поглъщаше. Заспивах и сънувах ярка светлина. Примигах, очите ми смъдяха… Нима не сънувах?

Погледнах към източника на сиянието. Светлината беше истинска и с всеки миг се разрастваше, докато накрая не придоби формата на млад мъж. Оставаше си размазан и по–скоро като неясен силует, но можех да определя, че изглежда на около двайсет, висок и добре сложен. Неволно се запитах дали можеш да помпаш мускули, когато дори нямаш тяло. 

Сиянието му държеше тварите по ъглите така че поне за сега бяхме в безопасност.

– На вашите услуги. – каза ми той и ми подаде малък съд, пълен със златиста на цвят течност.

Като малък ми бяха казвали да не ям или пия нищо, предложено ми от непознат. Дали това правило важеше и сега? „Така и така умирам” – помислих си – нямах какво да губя. Изправих се до седнало положение и поех купата. Ръцете ми боляха и трепереха, така че се наложи мъжът да ми помогне, за да я държа. Златистата течност се докосна до небцето ми – имаше изненадващо приятен вкус – сякаш пиех канела. Преглътнах мъчително. 

Веднага щом странния златен сок докосна гърлото ми се почувствах по–добре. Болката в крака и шията ми отшумя, раната на ръката ми бавно започна да се затваря. Докато аз стоях и мълчаливо се наслаждавах на новите живителни сили, дадени ми от питието, мъжът от светлина се приближи до Анджела и даде и на нея да пие – тя първо се възпротиви, но после, видяла, че нам избор го изпи. За по–малко от минута и двамата бяхме напълно излекувани. Станах, а Анджела направо скочи. Не знаех кой е светлинния тип, но му бяхме много задължени.

Исках да го попитам кой е той, но установих, че гърлото ми е пресъхнало и ми е трудно да говоря. Той изглежда чу нечленоразделните звуци, които издадох, защото се обърна и ми се усмихна. Зъбите му бяха буквално „ослепителни”. 

„Няма да е зле да ми даде номера на стоматолога си. А може би и на треньора си” – мислех си, докато го обхождах с поглед. Огледах го по–добре, и каквито и симпатии да бях хранил към него, сега се изпариха до една. Имаше късо подстригана коса, зализана като на Джъстин Бийбър, съвършена стойка, плочки и бицепси, по каквито момичетата от моя клас припадаха. На всичкото отгоре оглеждаше мястото така, сякаш му принадлежи, а мен, сякаш съм някакъв плужек.

– Аз съм Асушу–Намир – обяви той гордо и се изпъчи. Сигурно се очакваше да знам кой е той, но за жалост си нямах идея, а изглежда се очакваше някаква реакция от моя страна.

– Кой… Асушу–Намир? – попитах.

Усмивката му спадна до ниво, на което беше поносимо да го гледам в лицето. Явно беше разочарован, че не всички са запознати със „светлата” му личност. Може и да ни беше спасил живота, но определено ме дразнеше.

– Асушу–Намир, който размекна сърцето на самата Смърт и измъкна пролетта от затвора и, както се очаква да направя и с вас, смъртни.
Не звучеше да е особено доволен от задачата си. И да му имах самочувствието!

– Аааа. Онзи Асушу–Намир – бавно се сещах за мита.

Еа го е създал, за да спаси Тамуз, богът на природата и плодородието от същата тази килия. За целта е трябвало да накара Ерашкигал да се влюби в него, което, след като я бях срещнал, ми се струваше непосилна задача. След това занесъл водата на живота на Тамуз и я върнал на горния свят. Докато богът бил в подземното царство, на земята било студено и реколтата изчезнала. Когато се върнал на земята, цветята разцъфнали и т.н. Това е била шумерската легенда, обясняваща смяната на сезоните. Все пак не можех да проумея защо е дошъл да спасява и нас – все пак беше април месец, а и ние бяхме просто две смъртни хлапета… Така де, аз може и да не съм точно смъртен, но със сигурност не съм важен колкото един бог. И светещия тип изглежда беше наясно с това.

– Позволете ми да ви изведа от това ужасно място. 

Забелязах, че се обръща към Анджела и и подава ръка, дори се опитва да я целуне по ръката – точно галантните старомодни жестове, каквито тя не понасяше. А аз явно много бях паднал в очите му, но виновен ли съм, че не съм наизустил имената на шестстотинте шумерски божества? (Не се шегувам, наистина са поне толкова.)

Анж реагира задоволително – зашлеви му шамар скръсти ръце. Изглежда не я интересуваше вниманието на някаква самонадеяна божествена светулка.

Той изглеждаше учуден от отношението и, но не и обиден. Бавно започна да се разраства, губейки форма и обгръщайки ни в меко златисто сияние. Същевременно с това почувствах как се издигаме все по–нагоре и по–нагоре буквално със скоростта на светлината. Само няколко секунди по–късно се оказах на „горна” земя, но най–изненадващо не спряхме. Анджела изчезна и за миг се ужасих, че Асушу–Намир я е изпуснал, но после чух гласа му:

– Това е нейната спирка. Аруру искаше да ви види, иначе никога не бих се занимавал с някой… като теб.

Да, явно неприязанта беше взаимна. 

Но защо Аруру щеше да иска да ме види? Всъщност, дори не се сещах богиня на какво е тя… Дали пък не беше на изкуството? Сигурен бях, че е нещо свързано с глината… Точно, когато си мислех, че вече трябва да навлезем в космоса движението престана. 
