<head>
<meta charset="utf-8">
<title> Двадесета глава: Подарък за дванайсетте пропуснати рождени дни</title>
</head> 

# Двадесета глава: Подарък за дванайсетте пропуснати рождени дни

Първата ми мисъл, след като се съвзех беше, че не съм мъртъв. Всичко пред очите ми беше червено, потях се от жегата и раните ми смъдяха, но не бях мъртъв!

Огледах учудено пръстите си, за да разбера дали още са там и ги раздвижих пред очите си. 

По цялото ми тяло се виждаше фина мрежа от енергия, която ме покриваше като вълшебна втора кожа и ме предпазваше от лавата. Сякаш носех броня, но беше толкова лека, че изобщо не я усещах. Размахах ръце, за да пробвам дали мога да се движа и установих, че са празни. „Плочката!” Бах жертвал живота си за нея, сега оставяше да е изчезнала… После забелязах символите, плуващи от повърхността на „бронята ми”. Бяха клинопис и ми изглеждаха смътно познати…

Нима това беше станало с плочката? Дали винаги работеше като броня? Все пак до преди малко Кингу я носеше като такава…

Размахах ръце и крака, сякаш плувах, за да не бъда отнесен от течението.

Изведнъж червенината вълна се отдръпна и пред очите ми се разкри безбрежна белота. Поетично звучи, нали? Е, след като бях преживял подобно корабокрушение започвах да свързвам всичко с брегове и вълни.

Осъзнах, че вече не ми се налага да махам, за да се задържам на едно място, отпуснах се и стъпих насред нищото. Разпознавах мястото. Явно все пак Аруру беше чула молбите ми.

– Джаксън, скъпи!

Чух гласа и някъде зад себе си. Обърнах се и я видях. Беше облечена както и предния път по шумерския маниер, а на лицето и блестеше добродушна усмивка.

Признавам, чувствата ми към божествената ми майка бяха доста объркани, но точно сега бях готов да я обичам точно колкото и истинската ми. Пукаше и за мен. Аруру ме беше спасила. Аз не бях просто инструмент за спасяването на боговете… Но от друга страна, още не бях завършил напълно задачата си – едната плочка все още беше в Кингу, и дори и той самият да беше мъртъв, Тиамат още беше заплаха. Постарах се да не изглеждам раздразнен, но предположих, че в моето състояние, каквото и да е било изражението на лицето ми, съм имал измъчен вид.

Опитах се да се приближа към богинята, но още на първата крачка раненият ми крак се подкоси и се спънах. „Нищото”, в което се намирахме омекоти удара, но пак не беше приятно.

Само след миг Аруру вече бе до мен и ми помагаше да се изправя. Тя докосна раните ми, които моментално започнаха да се затварят. 

– По принцип не ми е разрешено да се меся в делата на смъртните… – започна тя и се огледа, сякаш очакваше да ни следят. – Но ти все пак си ми син.

– Но… мислех, че това е само по твой избор? 

При последната ни среща бе казала, че умишлено оставяла „децата си” да действат сами.

– Преди беше. Господарят Мардук заповяда да прекъснем всякакви връзки със смъртните. Но ти работиш по задачата, която ти възложих, нали?

Е, добре. Може би и пукаше за мен. След като нарушаваше правилата, за да ми помогне… Не би могло да има по-ясно доказателство, че ме обича. Но все пак ме беше пратила на самоубийствената мисия да обединявам жреците и боговете… Именно която в крайна сметка се бе оказала причината да съм в смъртна опасност. И сега ме гледаше умолително. Какво ли трябваше да и кажа? Да и признаех ли, че няма нито един пълноправен жрец, който да ми вярва? Че съм се издънил с гръм и трясък? Въздъхнах – защо всичко трябваше да е толкова сложно?

– До колкото разбрах не си успял да убедиш всички жреци да възстановят култовете си.

Както и преди, имах чувството, че ми е прочела мислите. 

– Аз опитах. Повярвай ми! Но те не ми дадоха шанс…

Въпреки всичко не исках да разочаровам Аруру. Не исках да си призная, че съм се провалил.

– Има някои, които още ви почитат, които ми вярват. Но не можах да убедя всички…. 

Очите ми засмъдяха. Какво ми ставаше? Сигурно беше забавена реакция от целия стрес на битката. Не можех да си позволя да плача. Не можех… 

Усетих, как Аруру ме гали по главата. 

– И никой не е искал от теб да го правиш. Това, което си постигнал е  добро начало. Разбрах за твоите млади последователи. Всъщност ти постигна много повече, отколкото моите роднини вярваха, че ще успееш.

А и факта, че си взел и използвал това – каза тя, като леко ме докосна и така застави „бронята ми” да приеме  формата на обикновена изписана със символи керамична плочка – доказва, че бях права. Способен си на повече, отколкото си мислиш.

– Какво, като съм я използвал? – попитах. 

– Не е лесно да боравиш с древни оръжия като това. Да, колкото и да не ти се вярва, това е оръжие. – отговори тя на изненаданото ми изражение. – И не всеки може да го използва. 

– Но аз нищо не съм направил – възразих. – Просто помолих да се спася и…

– Може би точно в това е разковничето. Че си помолил… Ще се изненадаш, но на повечето хора изобщо не би им хрумнало да помолят за нещо, камо ли на боговете.

– Момент. Значи съм жив, само защото… съм се помолил? 

„Хм, че то било много лесно! Как досега не ми беше хрумнало да помоля вълците да спрат да ми смучат кръвта? Или пък да кажа на Тиамат: Ей, защо просто не зарежеш тая тъпотия с унищожаването на света, моля?” Да бе, де да беше толкова просто. Да не би Аруру да се подиграваше с мен?

Тя обаче кимна и изглеждаше напълно сериозна.

– Може и да не ти се вярва, но смирението също може да е сила. Не винаги е нужно да нараняваш, за да те уважават.

Както и преди – мъдри съвети, но на практика не можеха да ми помогнат да победя армия от чудовища. От тях не исках уважение – исках ги мъртви.

– Както вече казах, тези плочки са древни. – Каза тя и пое керамиката от ръката ми. – Те не са създадени от Тиамат, тя само ги използва. Те представляват самата съдба и съществуват още от сътворението на света… А толкова древни реликви са доста… темпераментни. Сигурно точно това, че си помолил я е убедило да те защити. 

– А не може ли да я помоля да се превърне в атомна бомба и да изравня оня остров със океана? – помислих си с надежда.

Аруру ме изгледа като Анджела – сякаш се изненадваше, че е възможно да съм толкова тъп. Добре де, не твърдях, че съм гений. Но да те зяпат така беше дразнещо.

– Нима досега не разбра? Силата на Тиамат идва от хаоса. Ако направиш нещо подобно, само ще увеличиш мощта и.

– Но как мога да победя нещо, без да го унищожавам?

Какво очакваше от мен да направя – да накарам злата богиня на океаните да се откаже от предизвикването на апокалипсиса? Друг начин да „не предизвиквам хаос” не виждах.

– Като го промениш, например. – подсказа ми Аруру.

– Да го променя? В какво? 

– Това не е обикновен остров. С прераждането на Тиамат различните места по земята започнаха отново да си връщат първичната магична природа и да стават част от нея. 

– Момент. Значи този, този остров е част от тялото на Тиамат. Като жив крайник?

Аруру кимна.

– И в какво трябва да го променя? В крак? Ръка?

– Просто в обикновен остров.

Ами, звучеше просто.
– Можеш да използваш това – показа ми плочката – за да изсмучеш магията на това място. То ще се върне към нормалното си състояние и Тиамат няма повече да е в състояние да го използва. Разбирам обаче, че в такъв вид не ти е много по вкуса. – отбеляза тя замислено и се захвана да разглежда изписаното парче керамика.

– Чудовищата обаче ще трябва да убиеш. За съжаление с тях няма друг начин да се справим.

– Но… как? Как ще направя всичко това? Зверовете са сигурно стотици! Твърде изтощен съм, за да се бия с всички тях. Няма да имам сила да призова меча си за дълго…  а и си нямам идея как трябва да „изсмуча” магията. 

– Не се притеснявай за ритуала. Както ти казах, древните артефакти са доста темпераментни. Не се и съмнявам, че преди са били използвани с подобни цели. Възможно е плочките още да помнят. Те ще те направляват, когато стане нужда. А колкото до чудовищата… тези сигурно ще сати от полза.

Аруру протегна ръка, в която изведнъж се появиха барабана и палките. Моите барабан и палки. Онези, които бях създал в дървото Хулулу, когато се бихме с гигантската змия. Тогава съжалявах, че съм ги изгубил, но чак сега осъзнах колко безполезни бяха всъщност. Можеха да поставят чудовищата в транс, но не и да ги убият. Един грубо изработен, вдигащ шум магически боклук.

– Няма да ми свършат работа. – казах. – Това е просто дърво.

– Да, но понякога дървото става стомана… – Аруру ми смигна.

Не разбирах за какво говори. Дървото и стоманата бяха два напълно различни материала…

Тогава осъзнах, че барабана, палките, а също и плочката в ръцете и са изчезнали. Вместо това сега на тяхно място се беше появил дълъг почти метър меч, с двустранно острие с листовидна форма, и красива, покрита с кожа дръжка. Нямаше предпазител, а материалът приличаше на керамика. На моменти повърхността на острието се нагъваше и по него се изписваха символи, както по плочката. 

Точно сега изобщо не ми пукаше, че никога не съм използвал истински меч, нито че оръжието сигурно е адски тежко – стоях като омаян от блясъка на острието и мълчаливо му се възхищавах. 

– Е, харесва ли ти? – попита Аруру.

– Аз… аз не знам какво да кажа.

– За теб е. – каза тя и ми го подаде. 

Аз само я изгледах с недоверие. Този меч беше твърде хубав. Трябваше да има уловка.

– Приеми го като подарък за дванайсетте пропуснати рождени дни – очевидно видяла, че няма да го взема, богинята положи оръжието в ръцете ми.

Беше много леко. Чувствах го почти безплътен, както мечът от енергия, който бях свикнал да използвам – тежеше точно толкова, колкото ми беше необходимо, за да го чувствам. Беше и много добре балансиран – сякаш бе изработен специално за моята ръка (което всъщност бе така). 

След това забелязах, че мечът леко вибрира и излъчва мека светлина, подобно на барабанът. Дали и не притежаваше техните способности?

Аруру заговори:

– Вибрациите му ще хипнотизират чудовищата. Стига ти да му позволиш, разбира се. Възможно е да е малко своенравен, но ще ти служи вярно. Може би ще е по-добре да се доверяваш и на неговото съзнание от време на време… 

„Съзнание? Нима това нещо мислеше?!” Последното доста ме шашна.

– Естествено, не прекалено. Той е като куче – ще ти бъде верен, но трябва да е ясно кой е шефът.

„Куче? Хм, доста интересно сравнение.” Преместих оръжието от едната, в другата си ръка, просто за да мусе порадвам, да пробвам тежестта му. Може би щеше да е добре да му измисля име. „Винаги съм искал куче, което да се казва Ралф. Ралф… мечът.” Не, не звучеше добре. Трябваше да поработя върху това.

Мястото се разтресе и ме откъсна от мислите ми.

– Време е да се събудиш. 

– Да се събудя ли?

– Ти не си тук наистина. Пренесох само духът ти, за да можем да говорим. Все още си в кратера на вулкана. 

Замълчах. Не исках да и казвам, че след като беше променила плочката, то аз вече не съм защитен от пламъците и вероятно ще изгоря, щом се „събудя”. Преглътнах. Ами ако тялото ми вече беше станало на прах?

– Довиждане, скъпи. И успех. – каза Аруру и аз отворих очи.

Е, все още бях жив, но вече усещах, как лавата започва да прогаря дупки в дрехите ми, докато новият ми лъскав меч се образуваше в дясната ми ръка. 

Представих си, как лавата подобно на фонтан ме издига нагоре и изскочих от кратера на вулкана. Вероятно току що бях предизвикал изригване, но не ми пукаше особено. Чувствах се зареден и готов за битка. И нямах търпение да изпробвам новия си меч.
