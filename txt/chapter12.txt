<head>
<meta charset="utf-8">
<title>Дванадесета глава: Как се запознах с майка си</title>
</head>

Намирахме се… ами, насред нищото. До където се простираше погледът ми се ширеше бяла пустош.

– Чао! – каза ми светлинния тип. Стори ми се, че ми прави знак „загубеняк” с ръка, но трудно можех да съм сигурен, тъй като той все още нямаше ясна форма. След това се изсмя и се стопи сред нищото.

Сигурно трябваше да съм доволен, че вече не е тук, за да ме дразни, но след това осъзнах, че под краката ми няма под. Трябваше да съм паднал, а от такава височина падането би било смъртоносно. Усетих, как се смъквам с рязко няколко сантиметра надолу и си наложих да се успокоя.

„ Само не мисли за стотиците хиляди километри пространство под теб…” – казах си, но това, честно казано не ме успокои. Не можех да си избия от главата представата, как за кой ли път днес пропадам и падам и…

– Ти дойде!

Гласът моментално ме извади от унеса. Защото го познавах по–добре от всеки друг звук на света. Това беше гласът на майка ми! 

Завъртях се на пети, очаквайки да зърна познатото лице, но останах изненадан. Жената, която беше проговорила, не беше майка ми.

Макар, че всъщност доста приличаше на нея – тъмна вълниста коса, прав нос и царствено излъчване, но с това приликите се изчерпваха. Кожата на жената пред мен беше няколко нюанса по–тъмна, a очите и имаха някакъв особен блясък. Нямам предвид, че изглеждаше луда, а че очите и наистина блестяха. Тя самата сякаш беше обгърната в плащ от златисто сияние. Беше облечена в роба от кожа, обърната с руното нагоре (Анджела ми беше разказала, че шумерите са се обличали така), по ръцете и блестяха златни гривни, но след пищната рокля на Гилгамеш и златно–черните одеяния на смъртта ми изглеждаше направо нормална. Тя протегна ръце – напълно нормален жест. Точно това би направила една майка, приканваща детето си да я прегърне… И тогава ми просветна.

– Вие… ти… си моята майка?

Предполагам, че тонът ми не беше особено подходящ. Днес бях преживял какво ли не – бях се сприятелил с Нингирсус, унищожих огромна птица, трийсетметрова змия, бях затворен в килия в подземното царство, където убих чумата с голи ръце… но нито едно от изброените неща не ме беше уплашило толкова. Вярно, бях доста шашнат, когато разбрах, че всъщност имам трима родители, но някак си се надявах, че всичко това е една голяма грешка. Или, че така и няма да срещна божествената си майка. А сега тя седеше пред мен.

Не знаех как да се държа, как трябва да реагирам. Дали беше уместно да кажа, че се радвам най–после да се запознаем. Или пък да се поклоня – все пак беше богиня и така нататък… Опитах се да накарам коленете си да се свият, но се бях вцепенил. А гърлото ми пак беше пресъхнало. Затова просто седях и я гледах среснато.

Тя ни най–малко не се смути от резервираното ми поведение. Просто свали ръцете си и ми се усмихна. За първи път виждах бог да се усмихва истински – Инана винаги ме гледаше арогантно и снисходително, понякога самодоволно. Намтар мислено ми пишеше некролог, а Ерашкигал сигурно си е представяла как умирам в мъки. А за светулката, докарала ме до тук  предполагах, че се усмихва искрено само на себе си.

Богинята направи няколко крачи към мен и ми махна с ръка, канейки ме да се приближа. Един диван се появи от нищото и тя се настани удобно в него. Насилих се да направя крачка. После втора. Толкова. Двама от 	четиримата богове, които срещнах днес се бяха опитали да ме убият – естествено беше да съм предпазлив.

– Аз съм Аруру, както моя пратеник вероятно ти е казал. – каза тя и ми се усмихна отново, този път окуражително. 

Изненадах се колко млада изглежда – с изключение на трапчинките, които се образуваха, когато се усмихваше по лицето и нямаше нито бръчица, сякаш бе забравена от времето. Но умората се четеше в очите и. Давах и най–много трийсет, трийсет и пет човешки години. Е, пак не беше твърде млада, за да ми е майка. Забелязах, че тя умишлено започва от по–простата тема. Нямах намерението да усложнявам нещата с въпроси за роднинската ни връзка, затова просто я оставих да ми разкаже за себе си.

– За разлика от другите стари богове аз не съм могъща… Или поне по онзи начин по който хората очакват да е силен един бог. Единственото ми умение е да създавам, но смятам, че и то е достатъчно полезно. 

Тя разтвори ръката си и и там в миг се появи малка птичка. Тя се завъртя и хвръкна. В посоката, в която отлетя се появи малка фиданка, която започна да расте, докато не се превърна в огромен, величествен дъб. След това навсякъде около нас започна да никне трева, земята се покри с нежни цветчета, а от нищото изникна цяло ято различни пойни птици.

„Отново в градина.” – помислих си. След случилото се сутринта бях на път да немразя всичко, което напомняше за градина, било то и дори миниатюрна тревна площ. Но въпреки това седнах на канапето до Аруру. Миг по–късно вече седяхме на пейка, като онези, които слагат по парковете – така много повече си подхождаше с обстановката.

Цялата зеленина ме изнервяше, но не можех да не призная, че е много красива. Като някоя картина – всеки цвят беше в съвършения за употребата му нюанс, сенките падаха така, че да се създаде чувство за симетрия, светлината беше приятно приглушена от клоните на дървото зад нас. Богинята седеше и се наслаждаваше на творението си.

Аз обаче исках отговори. Нямаше да ми е лесно да говоря за това, но през изминалите няколко седмици си бях изготвил цял списък с неща, които искам да науча, ако срещна божествения си родител. Сега обаче не се сещах и за един от внимателно измислените ми въпроси. Стресът от преживяното ме връхлиташе с пълна сила и чувствах главата си куха. Реших, че едва ли отново ще събер смелост да проговоря, затова преминах направо към същинския въпрос.

– Защо съм тук? В смисъл, защо сте… си… ме заченала? (не бях сигурен дали да и говоря на „ти” или на „вие”.)

Знам, тъп въпрос. Но познавах баща си и бях сигурен, че никоя богиня не би се влюбила в него.  Подозирах, че става дума за нещо различно от плътски… ъъъ… удоволствия. А и реално погледнато, боговете бяха безплътни. Така че защо съм роден, си оставаше неизвестно. 

– Това е… сложно. – каза Аруру. 

Не ми харесваше, че започва да увърта. Но вече бях задал въпроса си и исках да знам отговора, дори и само от инат. Най–сетне се реших да я погледна в очите – настоятелно, така че да разбере посланието и без думи. Беше длъжна да ми каже и аз нямаше да си тръгна, докато не ми отговори.

Богинята въздъхна и продължи.

– Знаехме, че ще дойде време, когато отново ще се нуждаем от такъв като теб. В теб има както божествена, така и човешка кръв. Ти свързваш тези два свята, които вече от много дълго са разделени. Отново ще настъпи време, когато ще имаме нужда от хората.

Гледах я изненадано. Боговете да имат нужда от хората? До колкото знаех, човешката раса е била създадена единствено с целта да служим на боговете и по цял ден да им казваме колко са велики. Не можех да си представя, че може да имат нужда от нас за каквото и да било. 

–  Вярно е, боговете са могъщи. Но най–големия ни недостатък е, че заедно с мощта, дойде и гордостта ни. Без хората и тяхната вяра ние сме слаби. Аз самата бях твърдо против, когато Мардук заповяда да се отцепим от вас…

В гласа и се долавяше някаква тъга. Звучеше точно като майка, принудена да живее разделена от детето си. Спомних си, че според мита именно тя беше създала хората от глина и плътта на победената богиня на хаоса. Така погледнато излизаше, че тя е майка не само на мен, а и на цялото човечество. 

– Сега хората не вярват в нас, някои са ни забравили изцяло, а нашата сила чезне от ден на ден. 

Вдигнах поглед към градината около нас – не изглеждаше Аруру да е загубила способностите си. Но като се вгледах по–внимателно забелязах някои неща, които преди ми бяха убягнали – клоните на един от храстите бяха окапали, кората на дъба беше започнала да загнива, а цветовете на птиците бяха твърде бледи. Всъщност цялото място беше твърде бледо, за да е реално.

– Орденът ни обърна гръб. Някога те ни почитаха и ни се отдаваха с живота си, но сега ни правят жертвоприношения твърде рядко, а ритуали, за да се свържат с нас, не са извършвали от поне век. 

Леле, каква загуба! Не можех да си представя да съм разстроен, задето не колят телета в моя чест, или защото някой не иска да споделяме едно тяло. Но за един бог сигурно беше странно.

– Но войната е все по–близо. Врагът ни се надига. Между нас отново има разногласия, а някои от по–старите богове се отцепиха, отношенията се изострят, младите богове започнаха да изчезват. Точно както преди…  – продължи тя.

Исках да я попитам за какво говори. Още не бях напълно наясно с шумерските митове и нямах идея защо между боговете би могла да възникне война – очаквах, че единствените, които боговете изтребват сме ние, човеците, жалките същества, принудени да им се подчиняват. Но Аруру се отнасяше към хората по съвсем различен начин – дали защото и бях син, или поради друга причина  , ми беше лесно да повярвам, че е на страната на човечеството.

– И… кога беше това „преди”?

– Преди много дълго време, когато света беше млад. – гласът и прозвуча някак далечен. –  Тиамат , майката на света, океана на хаоса… Тя накара боговете да се обърнат един срещу друг, старите се нахвърляха върху младите, неопитни все още божества. Но тогава всички ние бяхме все още могъщи и черпехме сили от самата вселена. Но със създаването на човека ние се обвързахме в вашата вяра. Сега сме по–слаби и уязвими от всякога, а гневът на Тиамат отново се пробужда.

– О. – казах. 

Сега всичко си идваше на мястото – като например, защо Ерашкигал ни затвори. Тя беше смъртта, логично беше да е жестока, но тя искаше да ни измъчва и да ни убие, което си беше странно, при положение, че семейството ми поддържаше култа към нея. Спомена, че ще получи повече власт… Че нейната водачка ще ни накара да си платим. А след това отхвърли благословията си от ордена. Дали това значеше, че жреците и ще изгубят способностите си? Пъзелът бавно започваше да се нарежда в главата ми.

Значи боговете възнамеряваха да се унищожат взаимно. Това не би трябвало да засяга хората, но предположих, че междуособна война на небето не би ни подминала. Представих си, как природата пощурява, докато боговете се сражават и всеки използва уменията си, за да сее хаос. И това не беше красива гледка. 

Изведнъж мястото ми се стори много студено. Потреперих. Вече бях видял, каква разруха и болка можеха да сътворят две чудовища, които според Инана бяха „низши”… В такъв случай на какво ли бяха способни боговете? 

Не, не исках да знам. Отхвърлих тези мисли от главата си и си наложих да се съсредоточа върху градината, но тя само връщаше образа на птицата, изпепеляваща всичко наред... Огънят, поглъщащ дървото… Писъците… Кръвта… 

Усетих тежестта на нечия ръка на рамото си и това ме върна в реалността. Аруру, майка ми, леко ме стискаше за рамото. Подуших изгоряло, а малко след това почувствах болката. „Обувката ми гори!” – изпищях и заподскачах, опитвайки се да потуша пламъците. Естествено, бях забравил за панталона… който падна още след първия подскок и богинята беше принудена да види чифт боксерки с Пикачу. Изчервих се от срам (може би беше нелепо, понеже ми е майка и така нататък, но се съмнявах тя изобщо да ме виждала след раждането ми) и седнах обратно на пейката. Обувката ми продължи да пуши а косата ми сигурно приличаше на птиче гнездо. Ето как ме виждаше божествената ми „майка” на първата ни среща.

За мое щастие обаче, Аруру се разсмя. Не беше нещо от типа: „Леле, колко си тъп! Не си достоен да си ми син!”, а по–скоро, сякаш бях прохождащо дете, паднало, докато се опитва да направи първите си сигурни крачки.

– Та, на въпроса ти, „защо съм те заченала”, както се изрази… Имаме нужда от някой, който да може да върне вярата на хората в нас. Не се залъгвам с илюзии, че ще ни почитат както някога. Но ни е необходима помощта на Ордена, а само човек би могъл да ни я осигури. Но дори и да имахме достатъчно войни, един боец може да убива, но не и да създава. Тиамат и воиската и черпят силите си от хаоса. Имаме нужда от могъщ творец, от създател. И ти си точно такъв. Предполагам, че вече сам си видял колко лесно можеш да реализираш онова, което си представяш. 

Кимнах. Горящата ми обувка преди малко, клетката, която създадох за Анзуда… А също и много преди това – не веднъж, когато бях дете ми се беше случвало да получавам от нищото разни неща. Например, когато бях на пет отказвах да ям каквото и да било, освен бисквити. Накрая майка ми реши да ме остави гладен и цели два дни не получих храна. Тя така и недоумяваше как така не съм гладен, докато не откри запасите от сладкиши в стаята ми. Не ги бях купил – те просто се появиха там първата вечер, докато си мечтаех, как гриза бисквитки.

И след това е имало подобни случаи, но голяма част от тях можеха да са случайност – развързани връзки на някое по–голямо хлапе, което ме беше пребило, за да падне по лице в някоя кална локва, локва беше получила веднъж и кифлата на класа, която цял ден се фукаше с новите си обувки и ме тормози, след като не и направих комплимент, „случайно” избягалите жаби, преди урока за дисекцията… 

Бях си представил как всичко това се случва и то беше станало. Не особено впечатляваща способност, но може би, ако я развиех, както Аруру каза, можеше и да се окаже полезна.

– Значи… трябва да накарам магьосниците от Ордена да ви помогнат, хората да започнат отново да почитат боговете и да победя върховната богиня на хаоса, за да спася света? – Нищо работа! Спасявах света за закуска – дайте чудовищата насам!  

– В общи линии е това. – отговори Аруру.

Зави ми се свят. Тя наистина очакваше от мен да направя всичко това. Нали уж ми беше майка Трябваше да е наясно, че не съм способен на това. Аз бях хлапе, което побойниците тормозеха всеки ден, случвало ми се беше да ме пребие момиче, а най–високата оценка, която някога бях получил беше петица. Страхувах се от всичко, а мимолетните ми прояви на смелост, които днес се бяха проявили не траеха повече от няколко минути. 

Богинята забеляза колебанието ми. 

– Аз вярвам, че можеш. – каза тя. – Но това не е достатъчно. За да успееш, трябва и ти да повярваш.

Мъдро. Можеше да го напиша на картичка. Но пак не ми помагаше особено. Опитах да сменя темата.

– Ерашкигал каза, че оттегля благословията си от Ордена… Това значи ли, че жреците и ще изгубят способностите си? – в това число слагах и себе си, макар и да не бях точно жрец, а също и мама. Излизаше, че тя ме е защитавала през целия ми живот – и сега не можех да си я представя като обикновена, беззащитна простосмъртна.

– Боя се, че да. Или поне тези, свързани с култа към смъртта. Но Ерашкигал ще е само първата от много. Точно затова е толкова важно да убедиш Ордена да възстановят култовете преди твърде много богове да са преминали на страната на Тиамат. Това може да умилостиви някои божества… и да значи повече богове на страната на хората.

Аруру протегна ръка, за да докосне една птичка. Тя се разпадна на прах. Всъщност, цялото място се разпадаше.

– Времето ни за разговор изтече. – обяви тя и ми се усмихна. Щях да запазя спомена за тази усмивка – топла и, да, майчинска. – Радвам се, че те видях, момчето ми. И помни, аз винаги ще съм до теб в подвизите ти. Можеш да разчиташ на моята подкрепа.

Е, така вероятно беше малко по–добре. Щеше да е добре да знам, че има някой там горе, който може да ми помогне. 

Докато Аруру казваше това, мястото се разпадна окончателно. Но не бях уплашен от факта, че под мен няма нищо. Оставих се да падна и се отпуснах в прегръдките на съня.
