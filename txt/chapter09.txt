<head>
<meta charset="utf-8">
<title>Девета глава: Пропадане към центъра на земята</title>
</head>

# Девета глава: Пропадане към центъра на земята

Падах и чувството определено не беше приятно. Усещах как тялото ми се спуска с все по–голяма скорост. Знаех, че всеки миг ще се разпльокам като палачинка, когато стигна до там, където пропастта свършва. (Ако не умра от отровата преди това, или налягането не ме смачка.) 

Но пропастта не свършваше. Продължавах да падам и падам, без да има някакви признаци, че скоро ще спра. Опитах да размахам ръце и крака, за да забавя падането, но инерцията сякаш беше залепила крайниците ми към тялото. Искаше ми се да изпищя, колкото и не-мъжествено да е това (Вие какво бихте направили, ако падахте в бездънна яма със сто километра в час, увеличаващи се с всяка секунда?), но открих, че не мога. Имах чувството, че ако си отворя устата, кожата ми ще се отлепи от лицето. Покрай мен сигурно минаваха всички земни пластове, което сигурно щеше да обогати знанията ми по География значително, ако гледах, но бях твърде зает да се паникьосвам, за да обърна внимание на това. Имах чувството, че скоро ще напуснем мантията и ще се окажем в земното ядро. Падайки видях, както се казва: „Светлина в края на тунела”. Буквално. 

Първата ми мисъл беше, че съм направил салто и гледам дупката, през която бях паднал. Но после осъзнах, че източникът на светлината се увеличава, вместо да се смалява. След известно време ме лъхна топлината. Дали пък наистина не падахме към центъра на земята? 

И точно тогава той реши да се появи. Моят крилат зелен приятел, от който започна всичко. Появи се пред мен от нищото и започна да ме изучава, сякаш бях картина в някоя галерия.

От вътре започна да ми ври и кипи. Защо пък се появяваше точно сега?

– Тук съм, за да ти предложа услугите си, Господарю. – рече пилето.

Както и преди чувах гласа му само в главата си. Дали пък общуването не ставаше и наобратно? Призракът кимна, което приех за да. „Ами, като за начало, няма да е зле да ми спасиш живота от разбиване. И изгаряне.” – помислих си.

– Не мога. Това може да направи само господарката на тези земи.

„А ти какво можеш?” – бях се паникьосал до краен предел. Наистина пропадах към недрата на земята. И източникът на светлината беше река от горяща лава. „Само не мисли за височината. И за огъня. Или за това, че след миг пламъците ще те погълнат… ” – това не са особено смели мисли, скастрих се. Поне на прага на смъртта можех да опитам да съм смел – току виж това смекчило присъдата ми в подземния свят. И въпреки това едно гласче в главата ми крещеше: „НЕ ИСКА ДА УМИРАМ!!!” Погледнах отново към пилето, само и само да не гледам разтворилата се огнена бездна под мен.

– Вие, живите се държите за живота, като удавник за сламка. – каза той и поклати глава. – Не е лесно да се разделиш с живота. Приживе и аз бях така, но твоят живот ще е много опасен. Това, което преживя днес ще ти се случва сигурно всеки ден – никога няма да си в безопасност. Готов ли си да живееш така? Смъртта може да е единствения ти шанс да избягаш.

Думите му сякаш пробудиха някаква дълбоко скрита в мен храброст. Колкото и странно да беше, бях готов. И нямах намерение да бягам. Не отново.

Призракът се усмихна с одобрение. Падането ми се забави малко. Вече можех да движа ръцете и краката си, но все още не бях извън опасност.

– Е, в такъв случай съм готов да ти служа. Мисля, че това ще ти трябва. – каза той и ми подаде барабана и палките, които необяснимо как се появиха в ръката му. 

Протегнах ръка, за да ги поема. Ранената ми ръка. Бях така уплашен, да не се размажа, че съвсем бях забравил за нея… А тя не ме болеше. Чувствах я някак обездвижена от лакътя нататък, сякаш някой я е отрязал, но странното беше, че болка нямаше.  Искаше ми се да я погледна, но все още падах стремително надолу и реших, че е по–добре да не мърдам.

– Вече си във владенията на Ерашкигал. Тук не си наистина жив, затова и не можеш да умреш от раните, нанесени ти във външния свят.

Въздъхнах облекчено.

– Но това не значи, че задължително ще оцелееш. Сега животът ти и този на твоята приятелка е в ръцете на господарката на смъртта.

Сякаш, за да докаже това, падането ми внезапно ускори, а горещината стана направо непоносима. После най–неочаквано призракът на Енкиду се стопи във въздуха. 

Тогава най–после осъзнах ясно, че наистина падах към горяща река от лава, че току що съм изпуснал хипнотичните си барабанни палки, и че изглежда (сърцето ми се сви при тази мисъл) Анджела пада заедно с мен. Аз щях да бъда виновен за смъртта и на двама ни… Затворих очи.

Изведнъж падането рязко спря. Само няколко метра ме деляха от пламтящата река и чувствах, как огънят изгаря кожата ми, но бях твърде изненадан, за да му обърна внимание. Какво ме държеше?

Ококорих очи срещу пламъците, което не беше особено добра идея, защото светлината, която излъчваха беше просто непоносима. Примижах отново. Бях в такова положение, че каквото ме държеше, изглежда се беше хванало за гайките на панталона ми. Чух плясъка на криле. Престраших се да извърна глава и да погледна спасителя си. 

Първо реших, че това е Лола. Чак няколко секунди по-късно осъзнах, колко нелепа е била тази мисъл – нингирсусът, който ме бе спасил беше сигурно два пъти по–голям и, без съмнение, стотици пъти по-противен.

Чудовището, което ме държеше в огромните си лапи беше поне три метра на височина (доколкото можех да преценя от настоящето си положение), с глиги и ужасно дълги нокти. Освен това смъдеше на мърша. След няколко мига осъзнах, че миризмата идва от неговото тяло – то се разлагаше, и на места можех да видя органите и костите му. ( Чудовищата имат доста странна анатомия, да знаете.) Явно беше нещо като нингирсус–зомби.

При други обстоятелства, ако видех такова същество, щях да избягам с писъци, но все още бях твърде шашнат от няколкократната ми близост със смъртта днес, за да се уплаша. Така че се оставих на зомбито да ме отведе – друг въпрос е, че нямах сили да направя каквото и да било движение – и за втори път днес летях. 

Този път обаче изобщо не беше приятно – Имах чувството, че гайките на панталона ми ще се скъсат всеки миг и ще падна сред огъня, или по–лошо – Анджела, (която предполагах, че е зад мен) щеше да види белюто ми на „Покемон”. (Не съм го купувал аз!) 

А пейзажът… повярвайте ми, предпочитате да не знаете. Подземния свят е странен и гротескен. И определено не бихте си направили пикник на брега на реката на смъртта… така че ще ви спестя по–подробно описание на гледката.

Не знам колко време съм „висял” така, но след сякаш цяла вечност стигнахме брега на реката. Там Нингирсусът–зомби ме пусна. „Дали пък не смята да изяде мозъкът ми?” – зачудих се. След като има богове, логично е да има и истински зомбита нали? И те да се хранят с мозъци… 

Огромното същество се обърна и ме погледна в очите. Изненадващо, но след преценяващия поглед на Инана не ми направи впечетление. Обърнах се и видях, че Анджела все още е в безсъзнание и нейното зомби също я оставя на брега. Пясъкът беше студен, което си беше изненадващо, предвид факта, че представляваше брега на река от лава. И въпреки огъня само на няколко метра от нас, потръпвах от студ. 

Точно пред мен се извисяваше огромна каменна порта, изгравирана с груби клинописни символи. Мястото си беше плашещо.

Предпочетох да проверя как е Анджела – аз, който до преди миг умирах, бях понесъл падането доста по–добре от нея. Отново се замолих мислено, да е жива, просто да е припаднала. „Нека да е добре!… ” – помислих си и плахо се наведох, за да проверя пулса и. Въздъхнах с облекчение – беше нормален. Tръснах я леко, за да я събудя. 

– …Real as ever, And it seems I've been buried alive, I walked the fields through the fire, Taking steps until I found solid ground… ([1](#footnote-1)) – измърмори тя.

Хванах я за раменете и я разтърсих по–силно. 

– Ааааааа! – извика тя, без съмнение, закъсняла реакция от падането над огнена река и ми заби едно круше в лицето, почти толкова силно, колкото това, което бях забил на Лорен преди време. Бойно момиче, а? 

– Извинявай. – каза тя и се намръщи. – Какво… Къде… Как?

– В подземното царство. – сам се изненадах колко съм спокоен.

– Ние сме мъртви?! – изглеждаше направо ужасена. – Ще убия Инана, тази противна, безсмъртна! Ще и отмъстя, ще…

Личеше си, че е твърде ядосана, за да се спори с нея, затова просто и помогнах да се изправи и я поведох към портата. Трябваше да се махнем от тук. А за тази цел ни трябваше среща с богинята на смъртта. И за доброто на двама ни, се надявах тя да е приятелски настроена.

------------------------
**Бележки**

<a id="footnote-1">1. – </a>откъс от текста на песента „Burried alive” (погребан жив) на американската рок група Avenget Sevenfold.
