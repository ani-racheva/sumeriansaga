<head>
<meta charset="utf-8">
<title> Шестнадесета глава: Да се къса с богове не е лесно</title>
</head> 

Беше ми трудно да възприемам ставащото около мен. В полуунес се прибрах (този път, използвайки метрото), едва пропълзях до леглото и се строполих.

Щях да умра. Трябваше да се изправя срещу Тиамат. Право срещу предната линия чудовища на врага. Нямах шанс да оцелея.

Според мита „Предния и фланг” е бил съставен от най-страховитите и зверове и предвождан от Кингу, военачалникът на Тиамат, който изобщо не и отстъпвал по злоба. 

„Не, не мога да го направя. Тиамат ще ме размаже като буболечка. А аз дори си нямам идея, къде е тя…” – помислих си. През главата ми преминаваха най-различни ужасяващи, но и възможни развития на обстоятелствата. 

Представях си огромна пещера, а богинята във вид на огнедишащ дракон ме очакваше с армия от уроди зад себе си. Или пък не. Тя беше богиня на океаните – значи пещерата ще е под водата. А чудовищата могат да са гигантски медузи, или пък…

„Не!” – казах си. – „Не мисли за това. Успокой се. Все пак, Аруру каза, че врагът се „надига”. Може би още не е в състояние да нападне, чака и набира сили…” Но това не променяше нищо – дори и слаба, Тиамат беше първична, древна богиня. А и това, че тя още не се е възродила не значеше, че няма силни съюзници. Армията и можеше без проблем да унищожи света. А аз се бях нагърбил със задачата да я победя.

„Няма смисъл дори да опитвам…” – казах си. Защо изобщо приех предизвикателството на Рипърсън? Нямаше да се справя. По-добре да ме екзекутираха… но дори и така нещата нямаше да се променят. Влад Рипърсън може и да не го вярваше, но Тиамат се събуждаше отново, за да унищожи боговете. Някой трябваше да я спре. И очевидно този някой бях аз.

Въздъхнах и затворих очи. Нямах избор. Исках да помогна. Да поправя нещата. Аруру беше права – аз бях творец. Единствената сила на Тиамат изглежда беше да руши и сее раздор. А аз щях да създавам. Не бях сигурен какво точно трябва да направя – да я окова, както Анзуда или да създам някое специално оръжие, както барабанът и палките.

Барабанът… единственото ми вълшебно оръжие, дори и толкова жалко, беше загубено. Е, до следващия ми сблъсък с чудовище трябваше да съм си създал ново. И за предпочитане нещо по-внушително. Едва ли изглеждах особено героично като барабанчик.
Извъртях се така че да гледам тавана. 

„Няма да намесвам Анджела в това. Не и този път.” Бях я поставил в огромна опасност. Този път едва ли щях да имам късмета да се измъкна жив. Щях да се изправя пред богинята сам. И щях да направя всичко по силите си да победя.

* * *

Следващите дни се съсредоточих максимално върху подготовката за подвига ми. Орденът не ми беше дал краен срок, но ако изчаках твърде много време можеше Тиамат да успее да събере твърде много чудовища… Или дори да се събуди. И сега шансовете ми бяха минимални, не исках да се окаже, че съм закъснял и от 0, вероятността да победя е паднала на -100.

И въпреки това несъзнателно отлагах. Не казах на майка ми за задачата. Не знаех как ще реагира и не исках да я плаша. Знам, бях си обещал, че вече няма да крия нищо, (поне що се отнася до богове и магьосници) но нямах смелостта да и призная, че пак ще замина.

Всеки ден след училище се ровех за информация. Исках да науча максимално много за врага, за войната, как е бил победен. Изчетох всичко, което намерих в интернет, дори стъпих в училищната библиотека. (Последното беше един от главните показатели, че въпросът е на живот и смърт.)

Паралелно с това, оценките ми рязко се влошиха. Бях престанал да уча, а времето до изпитите сякаш се топеше. 

Не общувах с Анджела. Дори и да се срещнехме по коридорите аз я подминавах, сякаш не съм я видял. Естествено, беше ми гузно – дължах по-благодарно отношение, след като се беше застъпила за мен пред съвета, но знаех, че тя веднага ще заговори за предизвикателството на Рипърсън. А аз не исках да я замесвам. 

Скоро ентусиазмът и се охлади и започнахме да се поздравявахме само с кимване, а понякога просто се игнорирахме взаимно. Предполагах, че ми се сърди, но това нямаше значение. Тя трябваше да бъде в безопасност.

Животът ми, най общо казано, бе станал „сив”. 

* * *

Една сряда, след като (с цената на огромни усилия) бях изтърпял часа по френски, открих, че на бюрото ми е оставено писмо в розов плик. Изпълнен с любопитство го отворих и естествено, веднага разпознах завъртяния почерк на Инана. Не доумявах защо точно сега е решила да ми пише, но бях сигурен, че някоя от поемите и няма да оправи положението.

После една щастлива мисъл ме озари – ами ако смяташе да ми помогне? Развълнуван зачетох съдържанието на писмото:

*Джаксън, чудовищата ти победи,

Героя на деня за мен си ти,

Ела при мен, както преди,

Ще те чакам, с на слънцето последните лъчи.*

Трябва да призная, че като прочетох „героя на деня” се изчервих… леко. Но все пак, не всеки ден богинята на любовта те нарича „герой”. Е, не споменаваше нищо за евентуална подкрепа или помощ, но все пак надявах. В писмото не се споменаваше дата, но предположих, че както предния път има предвид следващия такъв момент. Значи следващия залез, който беше… сега!

Набързо навлякох чиста тениска и един анорак и изскочих от вкъщи, без дори да прокарам един гребен през косата си. Чак когато вече пътувах с метрото се усетих, че не съм казал нищо на майка ми, която пак беше на работа. Не можех да и се обадя 
– Ерашкигал така и не ни върна вещите, а нямах време, за да се върна и да и оставя бележка. Но пък писмото беше там, тя сигурно щеше да го види…

Всъщност не бях сигурен. Така и не си спомнях какво се случи с предишното. Когато се прибрах вкъщи него просто го нямаше. Дали пък личната кореспонденция на богинята на красотата не се самоунищожаваше след прочитане като по шпионските филми? „О, богове, моля се да не е така…” – помислих си. Онова, което Тиамат можеше да ми причини ми се струваше нищо пред истерията на майка ми, ако види, че отново съм изчезнал.

* * *

Пристигнах пред Нотър Дам в лошо настроение, разсеян и по-рошав от всякога. Предполагах, че Инана ще ме чака на същото място. Така де, в писмото пишеше „както преди”. Искрено се надявах да не съм сбъркал в заключението си. Някак си чувствах, че тя няма да е доволна, ако и се наложи да ме чака. 

Затърсих с поглед заведението, където се бяхме видели последния път. Сигурно съм обикалял поне двайсетина минути около катедралата като муха без глава, докато я видя. Махаше ми от една от масите на същото кафене и ми се усмихваше ослепително.
Този път беше облечена в бяла тениска с паднало рамо, бели гуменки и пола на ситно изрисувани цветя. В косата и беше закачена голяма декоративна роза, а русите и къдрици стигаха чак до талията и, където се мъдреше коланче от бяла кожа. Невероятно, но беше дори по-хубава от последния път, когато я видях – възможно ли беше съвършенството да се подобри? 

– Най-сетне се появи. – свъси се леко тя и прибра кутията с розови сенки и огледалцето, които държеше до преди малко.

– Ъ… да. – казах. Езикът ми отново се беше вързал на възел.

– Слава на Мардук, че дойде. Трябва ми помощ! 

Какво, пак ли? Сякаш не и стигаше, че едва не бях умрял последният път, когато и помагах.

– Ами… какво…

Но Инана не ме остави да довърша.

– Летните колекции тази година са ужасни! Всички дизайнери са полудели. Изглеждам ужасно. – оплака се тя е се фръцна, за да се порадвам на тоалета и. 

Въздъхнах. Явно просто смяташе да се оплаква. Е, по-добре отколкото да трябва пак да се сражавам с чудовища, но можеше да е и по-лошо – да ме завлече по магазините, например.

През следващия четвърт час тя обсъждаше новите колекции на водещите дизайнери, а аз я зяпах като хипнотизиран. Какво да кажа, беше хубава. По някое време спрях да слушам какво говори и се загледах в трапчинката и, която играеше, докато говори. 
Имаше нещо различно в лицето и. Не можех да определя точно какво, но именно то я правеше по-привлекателна. Дали пък не беше заради прическата или пък…

– Джаксън, ти слушаш ли ме изобщо? – Инана се намуси и ми хвърли укорителен поглед.

– Ъ…

– Точно казвах, че последния модел от ревюто на Армандо Де Фабиано е направо безобразен. С тези плисета! 

– А, да. Направо ужасен. – кимнах.

На Инана обаче явно и беше писнало да се проявява като моден критик. Остави на страна списанието, което държеше (Сериозно, от къде ги вади тези неща?) и ме погледна в очите.

Усетих как по челото ми се стича капчица пот. Незнайно защо много ми се искаше да и се харесам. Жадувах за одобрението и. Внезапно изпитах желание да направя нещо глупаво, само и само да я впечатля и да бъда „нейният герой” отново…

– О. – ахнах. 

Бях открил разликата. Ясно си спомнях, че преди очите и бяха сини, с цвета на небето, а сега синьото преливаше със светло зелено. „Като морето…” – помислих си замечтано – „И като очите на Анж…”. 

Сепнах се. Не бяха само очите. Като цяло, сега Инана много приличаше на приятелката ми. Това ме изненада – бях останал с впечетлението, че те двете не се понасят.

– Какво си ме зяпнал? – попита Инана. 

Напомних си, че тя е богиня и не е добра идея да я обиждам, затова отклоних поглед и измънках:

– Очите ти… различни са.

– Така ли?  – попита тя, сякаш изобщо не беше забелязала. Отново извади огледалцето си и се огледа. – Хм, да. За простосмъртните изглеждам така, както бих била най-привлекателна за тях. Или като онзи, в който са влюбени. – каза го, сякаш обясняваше всеизвестен факт. 

Аз обаче се шашнах. Дали бях влюбен в Анджела? Тя беше най-добрия ми приятел, бяхме преживяли доста заедно, но… Не, не можеше да съм влюбен в нея. „Опомни се. Тя ти е просто приятелка.” – напомних си. „Няма спор, че е красива. Сигурно затова Инана изглежда така.”  

След като се успокоих отново се опитах да се съсредоточа върху монолога на Инана за някакъв чифт обувки, но нещо не ми се получаваше. Вече не можеше да я погледна, без да се замисля колко гадно се бях държал с Анж и как дори едно „благодаря” не и бях казал, след като се беше застъпила за мен пред стотина злобни магьоснци.

– … Та, знаеш ли, мислех си, от кожата на онази ужасна змия биха излезли чудесни боти и виж! – с тържествуващо изражение Инана измъкна пазарска торба и извади отвътре чифт ботуши на висок ток от люспеста тъмнозелена кожа, която подозрително напомняше змията, която бяхме убили в градината и. До колкото си спомнях, чудовището се беше разпаднало на прах и не си обяснявах, как Инана се е сдобила с обувките. 

– Е, какво ще кажеш? 

Както и преди, бях наясно, че отговор, различен от „О, невероятни са!” или „Гениално!” няма да я задоволи.

– О, да, страхотни са. – казах, но май не с необходимия ентусиазъм. 

Добре, съдете ме, че не се интересувам от обувки. Може би ми беше и малко тъпо, понеже аз бях убил петдесетметрова змия, и дори едно „браво” не бях получил, а тя искаше да я хваля за някакви си боти. От тези разговори за мода започвах да се вкисвам.

Вдигнах поглед и осъзнах, че Инана продължава да бръщолеви развълнувано за огърлицата, която направила от перата на Анзуда („Направо е прекрасна!”). 

– Трябват ми само подходящи обици, за да завършат тоалета. – размечта се богинята.

–  Ами да! – тя плесна с ръце. – смарагдите от дупката на човеколиките скорпиони в планината Машу са толкова красиви… 
Трябва да имам такива на всяка цена! Ти ще ми донесеш, нали?

Инана отново насочи вниманието си към мен и запърха с мигли.

Не можех да и откажа… но, хм, човеколики скорпиони? Потреперих.

– А… Какво?

Инана въздъхна.

– Искам да ми донесеш от смарагдите на гигантските човеколики скорпиони. – повтори тя, сякаш говореше на бавноразвиващ се.

Понечих да отговоря, но не намирах думи. Отворих и затворих уста като риба на сухо. Какво можех да кажа? Определено не исках да се бия с огромни скорпиони заради чифт обици. Още повече, че си имах по-сериозни проблеми. Но просто не издържах на погледа на Инана. Усетих, как едно „да” се намества на върха на езика ми и напира да бъде изречено…

– Не. – казах.

– Не? – богинята ме погледна изненадано. И аз самият бях изненадан, че съм и се опънал. Така, с разширени от изненада очи, намацани с розов грим Инана много приличаше на сова.

– Не. – повторих, този път по-решително. 

Усещах, как гневът ме изпълва. Вече си бях жертвал живота, а също и този на Анджела, за да убия Анзуда и огромната змия. Тя твърдеше, че те причиняват природни катастрофи, но като че ли я интересуваше само, че от змийската кожа стават готини обувки. Бях отишъл при нея, надявайки се, че ще ми помогне да победя Тиамат, а тя просто искаше някой да и осигури нови обици. И изобщо не и пукаше, дали ще умра, за да и донеса смарагдите.

Какво като беше богиня и можеше да ме изпепели – сега това не ми се струваше важно. Нямаше да и ходя по свирката.
Е, малко са хората, които успяват през живота си да шашнат някой бог. Аз изглежда бях успял.

Инана ме зяпаше сякаш пред очите и съм се превърнал в огромен червей – с примес между изненада, ужас и арогантност.

– Как смееш да ми отказваш! – викна тя. – Никой никога не… ми… казва…

С всяка дума тя тропваше по земята като разглезено дете. 

– Не? 

Кой да предположи, че ще е забавно да гледаш как богинята на красотата се черви от яд? Беше скръстила ръце, а хубавото и лице беше станало мораво. 

После обаче най-неочаквано гневът я напусна, тя се отпусна назад в стола и се разциври. По бузите и потекоха едри капки, размазаха очната и линия и пробудиха у мен чувство на вина.

Сълзите са адски нечестно средство. Винаги, когато човекът пред теб плаче, пощуряваш само и само сълзите да спрат… и аз естествено се поддадох. 

– Хей… аз, извинявай… не исках да те разстроя. – опитах се да я утеша и наистина беше вярно. – Просто… виж, знам, че ти си богиня и така нататък, но аз съм смъртен и едни обици не ми се виждат достатъчна причина да умра…

– Ти не би умрял заради мен? – извика през сълзи Инана.

Хората наоколо започнаха да ни зяпат. „О, велики Еа, нека спре да плаче, нека просто спре да плаче.” Цивренето и беше на път да ме побърка.

– Стига… Не плачи. 

Потупах я по рамото. Как се утешава разстроена богиня? Тя обаче с рязко движение стисна китката ми и я махна оттам, впивайки маникюра си в дланта ми. Съмняваше ме дори и от ноктите на *Нингирсус* да боли толкова.

– Ти не ме обичаш! – изпищя.

– Ами… всъщност… не.

– Как така?! Всички ме обичат! Аз съм богинята на любовта! – Сълзите рязко бяха заменени от яд. 

Дали, когато външно изглеждаше на някаква възраст и психически ставаше на толкова? Точно сега ми беше трудно да я възприема като божество. Боговете трябваше да са тайнствени и могъщи, а момичето пред мен цивреше като разглезена десетгодишна. Нямах намерение да я търпя.

– Не може всички да те обичат. – възразих. – Или може би щяха, ако не беше такава ЛИГЛА! – станах от масата и изкрещях.

Да го кажа беше сигурно най-голямата грешка в живота ми. Веднага осъзнах, че съм прекалил. Всякакви следи от тъга изчезнаха от лицето на Инана, за да бъдат заменени от огнена ярост. 

– Никой не ме е обиждал така! Ще си платиш за това!

Гласът, който изрече тези думи не беше на сладката богиня на любовта. Този глас беше по-дълбок, изпълнен със злост и гняв.

– Ще те накарам да съжаляваш! Ще те убия!

Докато крещеше тези закани от Инана се заиздига пара. Около мен изфуча силен порив на вятъра, от който едва се задържах на крака. С последен гневен крясък Инана изчезна сред буйни пламъци, а вятърът се усили. 

Около мен се разхвърчаха вестници, хартии и всякакви по-леки предмети. Небето, до преди малко лазурно синьо, изведнъж се заоблачи. Дъжд започна да се сипе на едри капки, сякаш възнамеряваше да потопи целия Париж под вода.
– Торнадо! – завикаха хората около мен.

Огромна сива фуния се заизвива от небето, понасяйки със себе си столове и дори маси от близките кафенета, пред очите ми няколко гаргойла се отчупиха от катедралата и бяха пометени от бурята. Всички бягаха да се скрият, пищейки от страх. Но аз бях сигурен, че никой от тях не е уплашен колкото мен.

Вече бях установил, че обикновените смъртни, които нямат връзка с Ордена, не виждат всичко, което става около тях. Предполагах, че когато погледнеха към приближаващата фуния виждаха просто един торнадо. Но в Париж нямаше торнадота. Поне не и с такъв мащаб. 

Пред очите ми „фунията” потръпна, придоби форма и се превърна в огромен бик от отломки, вятър, вода и прах.

Чудовището изрева и се насочи право към мен.
