<head>
<meta charset="utf-8">
<title>Тринадесета глава: Отново у дома</title>
</head>

# Тринадесета глава: Отново у дома

Бях прекарал цяло денонощие буден с нерви, опънати до краен предел, подлагайки мускулите си на свръхусилие, а и да не забравяме и факта, че след цялата тази свръхестествена каша мозъкът ми започваше да сдава багажа. 

Сега най–после имах възможност за почивка и и се наслаждавах максимално.

Но явно сънищата ми не бяха уведомени, че имам нужда да се наспя. Отново сънувах морската бездна, но този път нямаше смях. Съществото от дъното ме дърпаше ожесточено и този път пропадах много по-бързо. Не беше като падането към подземното царство. Там поне разбирах какво става. Точно, когато успях да се паникьосам, че отново падам натам чух гласа на нещото, което ме привличаше.

– Ще умреш, жалко човече! Всички вие ще умрете и боговете също! Аз ще се възродя заедно с моя съпруг! Светът ще се върне в своето начало!

Не се сещах, кое е създанието - умът ми беше все още муден и не можех да го накарам да заработи. Но въпреки това съзнавах, че няма да се оставя на някакво си морско чудовище.

– Няма да ти позволя… – измърморих и опитах да се освободя от невидимата хватка на съществото. То отново се разсмя и аз пропаднах в чернотата.

След това последва дълъг сън, за щастие, без сънища.

Когато най–после събрах сили да се събудя „истински” вече беше обяд. Но си нямах ни най–малка идея кой ден е. Като знаех колко скапан бях, нищо чудно да бях проспал няколко денонощия.

Насилих се да седна в леглото и да… Момент. Легло? Огледах мястото на което се намирах и едва ли нещо можеше да ме изненада (и зарадва) повече. Бях си вкъщи!

Намирах се в стаята ми, в панелката, която наричах „свой дом” през последните няколко месеца. И както обикновено, нямах никакъв спомен как съм се озовал там. Пък и не исках да му мисля много.

Огледах отражението си в огледалото и бързо извърнах поглед. Бях отпочинал, но външния ми вид беше под всякаква критика. Направи ми обаче впечатление, че изглеждах много по–добре от очакваното – вярно, кожата на дясната ми ръка и на врата ми се белеше, левият ми крак беше зачервен, но като си спомнях в какво състояние бях до скоро, бях направо красив. А раната на мястото, където ме беше ухапала змията беше зараснала изцяло – сега там имаше само дълъг червеникав белег. Без шев. Без промиване. Беше се оправила ей така, от само себе си, благодарение на питието, което Асушу–Намир ни даде. Явно все пак щеше да се наложи да благодаря на надувкото…

Осъзнах също, че все още съм със същите дънки, които след битка с огнедишаща птица и пропадане към река от лава бяха почернели и напълно обгорели на места. Анджела сигурно щеше да го намери за готино, но аз предпочитах да не нося панталони, които могат да се разпаднат всеки миг. Реших, че при първа възможност ще ги изхвърля. Но все още нямах  колан – Ерашкигал така и не ни върна вещите, преди да ни затвори в онази килия. Явно следващите няколко дни щях да съм обречен да приличам на рапър.

Замислих се за съня си. Съществото, мислех си, без съмнение беше Тиамат. Беше заплашила, че ще се „възроди”, което съвпадаше с казаното ми от Аруру. Но точно бях преживял едно приключение и не ми се мислеше веднага за следващото. Знаех, че задачата, която богинята ми възложи е важна, но също така, и че искам почивка. Така че поне засега изключих боговете на хаоса и чудовищата от ума си.

Нахълтах в кухнята – бях гладен като вълк и едва не изкарах акъла на майка ми. Нямам предвид Аруру, а човешката ми майка, вманиачената археоложка. Седеше на същото място както и преди две седмици на сутринта, след като бях срещнал Гилгамеш, с гръб към вратата и се беше заровила в някакви документи на Лаптопа си. 

Само че този път не ме игнорира. Щом чу шумът от стъпките ми и ме видя да влизам скочи така, че събори купичката с овесени ядки, която се пръсна на десетки порцеланови частички по пода. Но сякаш това не и направи впечатление. 

Първо изпищя (което си беше съвсем нормална реакция – бях черен от саждите, без тениска и с надупчени дънки, които разкриваха гащи „Покемон” – сигурно приличах на Маугли), а след това се спусна към мен и ме стисна в такава прегръдка, че ми спря дъха. Разроши косата ми, както когато бях малък. След това отпусна хватката и ме загледа със сълзи в очи. 

– Когато разбрах, че те няма… – заобяснява тя. 

Нямаше нужда да продължава. Ясно беше, че се е побъркала от притеснение – кухнята изглеждаше преобърната с главата надолу: неизмити чинии, опаковки от вафли по пода… Все едно, че не тя, а аз бях живял сам няколко дни. Самата тя също не изглеждаше особено добре – косата и беше вързана на хлабава конска опашка и разрошена, имаше торбички под очите и още беше по пижама, като отгоре просто беше намъкнала халат. Дори самият факт, че не беше отишла в музея, а беше останала вкъщи да ме чака доказваше, колко уплашена е била. За мен.

Усетих как ме жилва гузна съвест. Естествено трябваше да я предупредя, но когато отивах към градината на Инана все още не вярвах, че наистина ще се изправя срещу чудовищата. Някаква част от мен тайно се надяваше, че всичко ще се окаже грешка и ще се прибера навреме за вечеря. Но нямаше от къде да знам какво ще се случи след това… Всъщност, дали всичко се беше случило вчера? Или онзи ден? Или преди цяла седмица? Колко ли време ме е чакала майка ми да се прибера?

Изведнъж се почувствах като ужасен син. Трябваше да и кажа, че знам за всичко още в деня, в който Анджела ми го разказа. Тя със сигурност щеше да ми помогне, а може би и да ме вразуми. Макар е сигурно го бях направил и от яд, че е крила подобна тайна от мен. Но въпреки това, тя не заслужаваше да я тревожа така – цял живот се беше трепала да ме защити, а аз изчезнах в дън земя (буквално) да върша подвизи.

– Мамо, аз… – не се сещах какво първо да кажа. Тя ме прекъсна и започна да вика – знаеше, че съм жив, сега беше ред на конското.

– Джаксън, къде беше, за бога! Звъних в полицията, търсих те навсякъде! Уплаших се да не би…

– От Ордена да са ме открили?

Потокът от сълзи и думи секна. Изражението и стана объркано, после ядосано и накрая отчаяно.

– Значи наистина са направили така? Каквото и да са ти казали, аз не съм виновна, че наруших правилото… Така трябваше да стане… И аз…

– Мамо, спокойно.

Измъкнах се от хватката, в която ме държеше и вдигнах ръце, за да я помоля да спре да говори. Не можех да повярвам колко е странна ситуацията – аз утешавах майка си.  

– Добре съм. – казах, но белезите по ръцете ми говореха друго. Тя се втренчи в следите от изгаряния по дланите ми и продължи към ивицата, където зъбът на змията беше съдрал кожата ми. Ахна и стисна ръката ми, сякаш очакваше белегът да изчезне от само себе си. 

– Сериозно, добре съм. – Насилих се да се усмихна. – И не съм бил в Ордена. Нищо не са ми направили. Сам си навлякох неприятностите.

Не разбирах какво е това правило, което е била нарушила. Но сега приоритет ми беше да я успокоя.

– Анджела ми разказа всичко. Знам за магьосниците… за боговете… всичко.

– Анджела? Онова… рокерското момиче?

– Пънкарка, мамо. – поправих я.

– Тя е от Ордена? – изглеждаше доста шокирана. 

– Да… Но е много мила. – исках да я защитя. Анж беше страхотен приятел. Не исках майка ми да забрани да общувам с нея, или да ми изтрие спомените, както Анджела бе изтрила тези на Лорен… Знаех, че може много лесно да го направи.

– И от кога знаеш?

– Две седмици. – изстрелях. – Всъщност, чакай, кой ден е днес?

– Двайсет и седми април. Нямаше те два дни! 

Отговори майка ми, отпусна се на един от кухненските столове и започна да разтрива слепоочията си. Главоболие – сигурен знак, че бях загазил.

– И къде беше през цялото това време, ако може да попитам? С това момиче ли… 

– Ами… да. Е, не точно. – изчервих се. – Тоест, така де, тя беше с мен, но… Бяхме в градината на Инана, а после в Подземното царство и…

Набързо и разказах всичко, умишлено избягвайки подробно описание на по–опасните моменти, така че разказа се оказа доста кратък. Докато говорех наблюдавах как веждите и се вдигат все по–високо, а очите и периодично се разширяват от ужас или почуда. След това за секунди изтри всякаква емоция от лицето си и ме огледа от глава до пети. Ето така мразех да ме гледат хората – Анджела го правеше понякога – сякаш ме познаваха от някъде, но не се сещаха откъде.

– Пораснал си. – каза тя. – Всичко се е променило. – в гласа и съвсем ясно се долавяше тъга. – Ще ми липсва моето малко момченце…

– Мамо…

И тя тихо захлипа. Направих непохватен опит да я прегърна. Исках да и кажа, че аз винаги ще си остана „малкото и момченце”, но не исках да звуча сантиментално. Не намирах думите. Явно тя също.

За няколко минути, които ми се сториха цяла вечност, просто седяхме и мълчахме. Подозирах, че това, че съм срещнал „другата” си майка я е разстроило. Или пък фактът, че едва не бях умрял.

Телефонът иззвъня и ни извади от унеса. Мама реагира, преди аз да успея. Вдигна слушалката, заигра се с кабела (да, имаме стационарен телефон.) и слуша известно време. След това ми подаде телефона.

– За теб е. – обясни.

Озадачен поех телефона.

– Джаксън! – от другата страна на линията се чу друг паникьосан глас. – Радвам се, че си се прибрал. Богове! Когато оная светулка те отнесе не знаех какво да правя! И…

Драматична пауза. Не беше на добре.

– Трябва да се срещнем. Ще те запозная с нашите. Имаш ли химикалка, за да запишеш адреса?

Бях малко изненадан, че иска да се видим. Нямах ни най–малка представа къде живее. Механично започнах да драскам по лист хартия, докато тя говореше в ухото ми бързо на френски. Мястото, което ми беше казала ми звучеше познато от някъде, но изобщо не можех да се сетя от къде. Просто го записах и вътрешно се чудех, защо ще ме кани у тях, при положение, че баща и ръководеше Парижкия щаб на Ордена. Но пък може би това беше някакво… примирие? Така и не бях проумял защо магьониците ме смятат за заплаха – явно най–после бяха осъзнали, че не си струва да си хабят нервите с едно дванайсетгодишно хлапе. Ако беше така, то това правеше задачата, поставена ми от Аруру далеч по–лесна. Но как да кажех на мама, че отново излизам? При това за неясно колко дълго време и точно при хората, от които се е опитвала да ме предпази.

– Мамо, аз…

Не ми хрумваше никаква правдоподобна лъжа. Тя повдигна подозрително вежди.

– Пак ли до магазина?

Мълчах. Тя въздъхна. 

– Ходи където искаш, но първо се изкъпи и преоблечи. След като си оцелял след такова приключение, значи вече няма от какво да те пазя.

Личеше си, че това не и допада. Днес отношенията ни рязко се бяха охладили. А аз не исках да е така – все пак ми беше майка. Но се радвах, че не ми иска обяснение. Мислено си дадох дума, че това е последният път, когато крия нещо от нея. Тръгнах да излизам от стаята, когато се сетих за нещо.

– И… Мамо? – тя се обърна към мен. – Обичам те. – казах го доста тихо, но знаех, че ме е чула.

Предстоеше ми да се срещна със семейството на Анж… И искрено се надявах да преживея тази среща.
