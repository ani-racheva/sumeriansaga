<head>
<meta charset="utf-8">
<title>Първа глава: Как последвах пилето в дупката</title>
</head>

# Първа глава: Как последвах пилето в дупката

Ще ви попитам нещо: Вярвате ли в бог? В боговете на Древна Гърция, на Рим или на Египет? Или може би дори в извънземни? Ако не, тогава позволете ми да ви шокирам: *ТЕ СЪЩЕСТВУВАТ!*

Не, не съм от някоя секта, нито пък съм луд (макар че може и да не изключвате съвсем последното). Самият аз не вярвам… или по-скоро не вярвах. Така че, ако сега си мислите „На тоя нещо му хлопа дъската!”, чудесно тогава! Орденът и без това е пълнил главите на хората с разни глупости векове наред – нямам намерението да пратя цялата им работа по дяволите.

Но все пак ви предупреждавам : Древността не е толкова далече колкото си мислим. И в случай че Апокалипсиса все пак се състои, не казвайте, че не съм ви предупредил! 

Да се представя – Казвам се Джаксън Еванс. И въпреки, че името ми е английско, аз самият съм такъв мишмаш от раси и култури, че едва ли произходът ми може да се определи съвсем точно. На дванайсет съм, макар че съм  доста дребен за възрастта си. Майка ми твърди, че това се компенсирало от интелекта ми, но изобщо не е вярно – слабак като мен лесно ще помислите за зубър, но всъщност средният ми успех се върти около четири. Майка ми не говори често за училищните си години (сигурно не иска да ме комплексира), но знам че е била гений. Сега работеше като реставратор. Баща ми пък, макар и не чак толкова интелигентен винаги е бил авантюрист. Дори и в брака – след като прекарал две години с мама я зарязал. От тогава непрекъснато пътуваше насам-натам и понякога ме взимаше със себе си. Майка ми също рядко се задържаше на едно място. Така че за дванайсетте си години живот съм обиколил света – буквално! Бил съм във Египет, Ирак (тогава съм бил още бебе), по-късно Италия, Англия, Америка, (Ню Йорк, Денвър, Сан Франциско…), а за малко и в Холандия. Аз самият съм роден в България, но след раждането ми съм бил там съвсем за кратко, колкото да науча основното от езика и да мога да я посоча на картата. Но където и да бях, като че ли все нямах късмет с училищата.

Наскоро семейството ми се премести в Париж, Франция. Сега очаквам да кажете колко много ми завиждате, понеже това е една от столиците на модата, градът на любовта и т.н. Е, за мен нещата не са толкова лъскави. Защо? Предполагам , че още на третата страница ще ви стане ясно. Е, започвам:

Събудих се с туптяща болка в главата – чинът не е най-удобното легло. Но как да не заспиш, когато учителят говори монотонно като свещеник на неделна църква, а и не бих казал че историята е точно любимият ми предмет.Човек сигурно би си помислел, че с майка, завършила археология ще ми е поне малко интересно, но…Така де, на кого му пука за разни мъртви царе, войници, политици и… Абе все скучни неща!

Звънецът би – най-после се свърши! Трябваше да се махна бързо преди…

– Ей, МУХЛЬО!

Закъснях. През вратата на класната стая нахълта ученик, който спокойно можеше да е борец тежка категория, или поне отговаряше на изискванията ‒ беше едър, мускулест, смрадлив и гаден. Всъщност той наистина тренираше борба, макар да прилагаше уменията си предимно върху жалките мижитурки, които никога не биха му се опънали, тоест такива като мен. Името на изрода беше Лорен – за французите явно е важно дори и невероятно грозните хора да имат красиви имена, но наистина не знам какво си е мислила майка му, когато го е кръщавала – може би го е помислила за момиче, знам ли? Затова в училище той бе познат като „Злото куче”. (Доста подходящо, предвид факта, че в лице приличаше на гневен булдог.) Обикновено се движеше с двама типове, не толкова едри, но също толкова противни като него – Енцо и Хюго, съответно …… и „Хакерът” ( което беше нелепо, понеже едва  ли можеше да напише дори името си с Word. Слава богу, сега ги нямаше.

‒ Време е да загрея преди тренировката МУХЛЬО! 

„Мухльо” не беше прякорът ми – просто това явно бе единствената обида, която побираше миниатюрният мозък на Лорен (Зло куче). Училищният психолог често ми беше казвал просто да го подминавам, сякаш не съм го забелязал, но човек трудно можеше да не забележи някой като него, а да го подмина и  дума  не можеше да става ‒ беше заел вратата изцяло. Явно нямаше да остави любимата му боксова круша да се измъкне. Прецених че ще е най-добре да не се приближавам прекалено – така поне за сега бях в безопасност. 

Той се изсмя – да не би да надушваше страха? Трябваше да мина покрай него. Анджела ми казваше, че трябва да му покажа, че не се боя от него и да се бия, но аз определено не исках да прекарам уикенда целия в синини и набутан в нечие шкафче.( Е, от друга страна вероятно така или иначе щеше да стане така, но предпочитах да не рискувам.) Така че продължавах да стоя като закован за пода. Злото куче се приближи, оставяйки врата незащитена. 

„Това е моят шанс”‒ помислих си, но както обикновено нямах късмет – точно прекрачих ( или по-скоро се промуших) покрай него и на прага пред мен изникнаха грозните муцуни на Енцо и Хюго. Хванали ме бяха в капан. Направих каквото всеки здравомислещ би направил – побягнах. Естествено още на четвъртата крачка ме хванаха и това, което последва беше меко казано „грубо”. Ще ми се да кажа, че по времето, когато не мислех за болката изведнъж ме е осенила някаква свръх-човешка смелост и съм се опълчил на хулиганите, но истината беше, че единственото, което беше в главата ми беше: 

„Не по лицето! Не по… АУУ!!!!!” Не мисля, че има нужда да разказвам повече.

Всичко приключи както се и очакваше – аз бях насинен абсолютно навсякъде, с подпухнало око и натъпкан в шкафчето ми. Поне този път беше в моето, а не в нечие чуждо, защото учениците очевидно имаха навика да държат някои доста зъбати неща в шкафчето си ( и го знаех от собствен опит). Странно, че тук във Франция, на хиляди километри от последното ми училище хулиганите прилагаха същите номера. Явно в това отношение навсякъде беше едно и също.

Не знам колко време съм седял така - когато човек е прекалено зает да мисли за болкта от току що нанесените му наранявания и се мъчи да не се задуши от колстрофобия, времето минава направо неусетно.

Чух почукване – дали пък някой не искаше още да ми си подиграва?

‒ Чук, чук, Еванс!

Слава богу, беше Анджела!

‒ Ха ха, много смешно – отговорих и.

В следващия миг се чу изщракване и една покрита с всевъзможни черни гривни ръка ме измъкна от импровизираният ми затвор.Макар че, като се замисля сега, по-добре да ме беше оставила там. Така може би щях да предотвратя или поне да отложа последвалите събития…

Огледах я от глава допети – както обикновено, къдравата и коса и стърчеше във всички възможни посоки, като скриваше лявото и око. Естественият и цвят беше медено рус, но тя я боядисваше на морави кичури, a заради неизчислимото количество черни сенки изглеждаше така, сякаш не е спала от няколко дни. Естествено беше облечена в черно – носеше раздърпана черна тениска с надпис: „Пънкът не е мъртъв!”, направен с разтекла се тъмно червена боя, която подозрително напомняше кръв, тъмно сиви дънки, съдрани на коленете, кубинки, а повечето от гривните и можеха да се използват и като оръжие. Като цяло, ако не я познавахте, нищо чудно да я сметнете за поредния уличен хулиган, готвещ се всеки миг да ви преджоби. 

Сигурно се чудите: Защо общувам с човек като нея? Всъщност въпреки странния си вид,тя бе много мила. Може би беше единственият ми приятел във Франция. Просто тя беше аутсайдер като мен. Във всяко училище имаше такива. Обикновено завързвах познанства, с някои дори приятелства, но скоро след това заминавах. В това отношение (след Сан Франциско) Париж си беше рекорд – вече почти цяла учебна година. Може би най-после мама щеше да престане с местенето и най-накрая да мога да имам приятели, като нормалните деца, дори и това да значеше да живея под тормоза на Злото куче и неговата банда.

Изнизахме се от училище в мълчание. Вече всички други си бяха тръгнали и без тълпите хлапета, блъскащи те на всяка крачка и крещящи на френски, изглеждаше странно пусто. „Като идеален декор за филм на ужасите” – помислих си. 

Продължихме да вървим мълчейки – нито единия не знаеше какво да каже. Вървях по улиците без изобщо да се замислям – вече знаех маршрута наизуст и се оставях на краката да ме водят. Анджела винаги идваше с мен. Като се замисля сега, никога не я бях питал къде живее, а ако станеше дума тя просто отклоняваше темата. Влязохме в метрото. Но благдарение на закъснението, заради заключването ми в шкафчето хванахме час пика. Блъсканицата беше невъобразима – сякаш цял Париж се беше наблъскал в един единствен вагон. Беше и шумно, затова не е изненадващо че пропуснахме спирката. За съжаление също и тази след нея и пътят тук не ми беше познат. Вече се бях губил не веднъж - отнесен от тълпата в погрешна посока, взел грешен влак, но никой от парижките ми инциденти не можеше да се сравни с Ню Йоркските. Вденъж бях пропътувал цялото разстояние до напълно противоположния край на града и... Добре, няма да ви отегчавам.

Докато аз стоях до входа и се мъчех да не бъда отнесен от тълпата, Анджела сърфираше в интернет с черния си iPhone 5. (Не ми беше казвала, но предполагах, че родителите и са доста богати. Всъщност какво изобщо знаех за нея?!) Направо се възхищавах на лекотата с която успяваше да избягва мятащите се около нея ръце и крака. Аз от своя страна се сдобих с една-две нови синини.

‒ Добре, сега сме тук на *Gare Montparnasse Bienvenue*, Може да продължим по *Denfert Rochereau* и после по... Уф, тези карти могат да те побъркат! – оплака се тя. 

Щеше ми се да и разкажа за някой друг път, когато бях закъсал, но реших, че ще прозвучи като фукане, затова се съгласих с нея. И без това имаше по-добро чувство за ориентация от мен.

‒ Алелуя! ‒  извика тя изведнъж. На учудения ми поглед отговори:

‒ Намерих пътя. Ела!

Измъкнахме се от задушното подземно пространство и продължихме да вървим. Не знаех имената на улиците, по които минавахме, но определено не бяхме в лъскавата част на града – около нас имаше най-обикновени жилищни сгради и малки магазинчета. Нищо необикновено. Именно за това ми се стори странна зелената светлина, която се излъчваше от една от стените. Приближих се и забелязах, че придобива форма. Имаше лице на млад мъж – едва ли  имаше повече двадесет-двадесет и пет години, макар да бе трудно да се определи, понеже от кръста надолу бе птица. Примигах, очаквайки че да се изпари във въздуха, но той продължаваше да си стои там.

И друг път бях виждал подобни неща. Разбира се, отдавах ги на пречупването на светлината или на стреса от училище, но те изчезваха почти веднага, след като ги погледнех. Всъщност това бе една от причините да мразя историята толкова много. И вие ще я намразите ако Ейбрахам Линкълн с птиче тяло се изтъпани пред вас насред улицата и никой друг не го вижда. Нима беше възможно един  училищен предмет да те подлуди така? Привиждаха ми се все исторически личности: Джордж Вашингтон, Цар Симеон Велики, Кралица Елизабет 1, а веднъж дори Майкъл Джексън. Но с този беше различно – не го бях виждал нито в учебниците по История, нито по телевизията. 

Огледах по-обстойно лицето му. Беше хубав, но по един доста необикновен начин: имаше дълга коса, която почти стигаше раменете му, орлов нос, едва набола брада и интелигентни очи, намиращи се под чифт гъсти вежди. Лицето му беше застинало в предизвикателна усмивка, сякаш казваше: „Стиска ли ти да ме последваш, хлапе?” 

Това ме изнервяше, но въпреки това не отвръщах поглед, а продължавах да се взирам упорито в него. Струваше ми се, че трябва да го познавам.

‒ Какво гледаш? – попита ме Анджела. Изглежда не беше забелязала, че съм спрял, защото вече беше десетина метра пред мен.

‒ Не го ли виждаш? – Тя ме погледна учудено – Всъщност няма значение, беше излишно да питам. 

Въздъхнах. Колкото и странна да беше Анджела, не беше изрод като мен.

‒  Не, напротив, но… Какво точно имаш предвид? – Впи морско зелените си очи в мен. Напомняха буря в открито море, готова всеки миг да се развихри и да ме погълне сред вълните. Понякога ме гледаше по този начин – сякаш очакваше косата ми да се възпламени от само себе си, или по-лошо ‒ да се превърна в грозен, мускулест урод като Лорен, например. 

Погледнах отново към мъжа с птичето тяло. С изненада установих, че се беше преместил няколко метра напред, така че сега лицето му се скриваше от чифт боксерки на сърчица, преметнати на въже, за да съхнат. Щеше да е много смешно, ако не бях аз единственият, който го виждаше. Същевременно с това обаче имах чувството, че е твърде реален, за да е роден от болния ми мозък. Както се взирах в него, той изведнъж изчезна, само за да се премеси няколко метра по-навътре в уличката. С периферното си зрение виждах, че Анджела продължава да ме гледа учудено. Можех да и кажа, че съм гледал някакъв гълъб, да се прибера вкъщи и да забравя, но… Зеленото пиле се премести още няколко метра напред. 

И тогава взех решение – щях да го последвам. То изглежда разгада мислите ми, защото отново започна да се разтапя на водни капки. Затичах се към него, и тъкмо, когато щях да го стигна, се телепортира отново, този път дори по-бързо. С ускоряването на крачката ми то се движеше все по-бързо и по-бързо. От един момент нататък трябваше да спринтирам, за да не изоставам. Предполагах, че в момента Анджела е след мен, но не исках да се обърна. Цялото ми съзнание беше съсредоточено върху „пилето”. Бягах, сякаш бях попаднал в някакъв транс – пресякох няколко улици, като на косъм не ме блъсна не една кола, но оставях пищящите клаксони зад себе си.На къде ме водеше това нещо? С крайчеца на окото си видях табела, на която пишеше: Avenue du Colonel Henri Rol-Tanguy. Подминах едно кафене и някаква стара жилищна сграда. След това улицата беше задънена и точно, когато очаквах, че ще завием, мъжът-пиле спря. 

Какви ги вършех? Не е за вярване, че бях изтичал такова разстояние, чувствайки се като пълен идиот ( понеже гонех въображаемо пиле), за да бъда набутам още по-навътре в непознатите ми части на града. Обърнах се натам, от където бях дошъл и затърсих Анджела с поглед.
И тогава пропаднах. Земята под мен просто се разпадна на прах и аз западах заедно с малки парчета цимент. Веднага си помислих за Алиса, как последвала белия заек и паднала в дупката. Ситуацията в случая беше подобна.Тупнах на някаква твърда повърхност. Не знаех колко е дълбоко, но със сигурност не бях в Страната на чудесата. Знаех също така, че около мен е много тъмно. Явно все пак бях достатъчно далеч от слънчевата светлина горе. Опитах да се изправя и с радост установих, че не се бях наранил, но пък заради физическото усилие мускулите ми горяха. 
Страхотен петък, точно такива ги обичах! За моя огромна радост чух стъпки и нечие учестено дишане. Явно Анджела щеше да ме спаси вече за втори път днес. Не ми беше направило впечатление, но изведнъж беше станало по-светло. Обърнах се и, естествено видях Човека-пиле. Стоеше на двайсетина метра от мен и ме гледаше, този път сериозно.

‒ Последвайте ме, Господарщ мой.

Отне ми време, за да разбера, че го е казал той, понеже изобщо не беше помръднал устните си. Явно само аз го чувах…

‒ Чакай, ти „господарю” ли ме нарече? – 

Попитах, но той само се засмя и се разпадна на зелена светлина, която се разрастваше и блестеше все по-силно. Чак сега успях да се огледам и установих, че стените наоколо са заети от редици черепи. Бях в катакомбите! Просто трябваше да повървя още стотина метра на ляво и щях да съм в зоната за туристи. 

За съжаление направих това заключение твърде късно. В този миг светлината ме погълна.

